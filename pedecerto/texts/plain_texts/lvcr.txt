Aeneadum genetrix, hominum diuumque uoluptas, Alma Venus, caeli subter labentia signa Quae mare nauigerum, quae terras frugiferentis Concelebras, per te quoniam genus omne animantum Concipitur uisitque exortum lumina solis: Te, dea, te fugiunt uenti, te nubila caeli Aduentumque tuum, tibi suauis daedala tellus Summittit flores, tibi rident aequora ponti Placatumque nitet diffuso lumine caelum. Nam simul ac species patefactast uerna diei Et reserata uiget genitabilis aura fauoni, Aeriae primum uolucres te, diua, tuumque Significant initum perculsae corda tua ui. Inde ferae pecudes persultant pabula laeta Et rapidos tranant amnis: ita capta lepore Te sequitur cupide quo quamque inducere pergis. Denique per maria ac montis fluuiosque rapaces Frondiferasque domos auium camposque uirentis Omnibus incutiens blandum per pectora amorem Efficis ut cupide generatim saecla propagent. Quae quoniam rerum naturam sola gubernas Nec sine te quicquam dias in luminis oras Exoritur neque fit laetum neque amabile quicquam, Te sociam studeo scribendis uersibus esse Quos ego de rerum natura pangere conor Memmiadae nostro, quem tu, dea, tempore in omni Omnibus ornatum uoluisti excellere rebus. Quo magis aeternum da dictis, diua, leporem. Effice ut interea fera moenera militiai Per maria ac terras omnis sopita quiescant. Nam tu sola potes tranquilla pace iuuare Mortalis, quoniam belli fera moenera Mauors Armipotens regit, in gremium qui saepe tuum se Reicit aeterno deuictus uulnere amoris, Atque ita suspiciens tereti ceruice reposta Pascit amore auidos inhians in te, dea, uisus, Eque tuo pendet resupini spiritus ore. Hunc tu, diua, tuo recubantem corpore sancto Circumfusa super, suauis ex ore loquelas Funde petens placidam Romanis, incluta, pacem. Nam neque nos agere hoc patriai tempore iniquo Possumus aequo animo nec Memmi clara propago Talibus in rebus communi desse saluti. Quod superest, uacuas auris <animumque sagacem> Semotum a curis adhibe ueram ad rationem, Ne mea dona tibi studio disposta fideli, Intellecta prius quam sint, contempta relinquas. Nam tibi de summa caeli ratione deumque Disserere incipiam et rerum primordia pandam, Vnde omnis natura creet res auctet alatque Quoue eadem rursum natura perempta resoluat, Quae nos materiem et genitalia corpora rebus Reddunda in ratione uocare et semina rerum Appellare suemus et haec eadem usurpare Corpora prima, quod ex illis sunt omnia primis. Humana ante oculos foede cum uita iaceret In terris oppressa graui sub religione Quae caput a caeli regionibus ostendebat Horribili super aspectu mortalibus instans, Primum Graius homo mortalis tollere contra Est oculos ausus primusque obsistere contra, Quem neque fama deum nec fulmina nec minitanti Murmure compressit caelum, sed eo magis acrem Irritat animi uirtutem, effringere ut arta Naturae primus portarum claustra cupiret. Ergo uiuida uis animi peruicit, et extra Processit longe flammantia moenia mundi Atque omne immensum peragrauit mente animoque, Vnde refert nobis uictor quid possit oriri, Quid nequeat, finita potestas denique cuique Quanam sit ratione atque alte terminus haerens. Quare religio pedibus subiecta uicissim Obteritur, nos exaequat uictoria caelo. Illud in his rebus uereor, ne forte rearis Impia te rationis inire elementa uiamque Indugredi sceleris. quod contra saepius illa Religio peperit scelerosa atque impia facta. Aulide quo pacto Triuiai uirginis aram Iphianassai turparunt sanguine foede Ductores Danaum delecti, prima uirorum. Cui simul infula uirgineos circumdata comptus Ex utraque pari malarum parte profusast, Et maestum simul ante aras astare parentem Sensit et hunc propter ferrum celare ministros Aspectuque suo lacrimas effundere ciuis, Muta metu terram genibus summissa petebat. Nec miserae prodesse in tali tempore quibat Quod patrio princeps donarat nomine regem. Nam sublata uirum manibus tremibundaque ad aras Deductast, non ut sollemni more sacrorum Perfecto posset claro comitari Hymenaeo, Sed casta inceste nubendi tempore in ipso Hostia concideret mactatu maesta parentis, Exitus ut classi felix faustusque daretur. Tantum religio potuit suadere malorum. Tutemet a nobis iam quouis tempore uatum Terriloquis uictus dictis desciscere quaeres. Quippe etenim quam multa tibi iam fingere possunt Somnia quae uitae rationes uertere possint Fortunasque tuas omnis turbare timore! Et merito. nam si certam finem esse uiderent Aerumnarum homines, aliqua ratione ualerent Religionibus atque minis obsistere uatum. Nunc ratio nulla est restandi, nulla facultas, Aeternas quoniam poenas in morte timendumst. Ignoratur enim quae sit natura animai, Nata sit an contra nascentibus insinuetur, Et simul intereat nobiscum morte dirempta An tenebras Orci uisat uastasque lacunas An pecudes alias diuinitus insinuet se, Ennius ut noster cecinit qui primus amoeno Detulit ex Helicone perenni fronde coronam, Per gentis Italas hominum quae clara clueret; Etsi praeterea tamen esse Acherusia templa Ennius aeternis exponit uersibus edens, Quo neque permaneant animae neque corpora nostra, Sed quaedam simulacra modis pallentia miris; Vnde sibi exortam semper florentis Homeri Commemorat speciem lacrimas effundere salsas Coepisse et rerum naturam expandere dictis. Quapropter bene cum superis de rebus habenda Nobis est ratio, solis lunaeque meatus Qua fiant ratione, et qua ui quaeque gerantur In terris, tunc cum primis ratione sagaci Vnde anima atque animi constet natura uidendum, Et quae res nobis uigilantibus obuia mentis Terrificet morbo affectis somnoque sepultis, Cernere uti uideamur eos audireque coram, Morte obita quorum tellus amplectitur ossa. Nec me animi fallit Graiorum obscura reperta Difficile illustrare Latinis uersibus esse, Multa nouis uerbis praesertim cum sit agendum Propter egestatem linguae et rerum nouitatem; Sed tua me uirtus tamen et sperata uoluptas Suauis amicitiae quemuis efferre laborem Suadet et inducit noctes uigilare serenas Quaerentem dictis quibus et quo carmine demum Clara tuae possim praepandere lumina menti, Res quibus occultas penitus conuisere possis. Hunc igitur terrorem animi tenebrasque necessest Non radii solis neque lucida tela diei Discutiant, sed naturae species ratioque. Principium cuius hinc nobis exordia sumet, Nullam rem e nilo gigni diuinitus umquam. Quippe ita formido mortalis continet omnis, Quod multa in terris fieri caeloque tuentur Quorum operum causas nulla ratione uidere Possunt ac fieri diuino numine rentur. Quas ob res ubi uiderimus nil posse creari De nilo, tum quod sequimur iam rectius inde Perspiciemus, et unde queat res quaeque creari Et quo quaeque modo fiant opera sine diuum. Nam si de nilo fierent, ex omnibus rebus Omne genus nasci posset, nil semine egeret. E mare primum homines, e terra posset oriri Squamigerum genus et uolucres erumpere caelo; Armenta atque aliae pecudes, genus omne ferarum, Incerto partu culta ac deserta tenerent. Nec fructus idem arboribus constare solerent, Sed mutarentur, ferre omnes omnia possent. Quippe ubi non essent genitalia corpora cuique, Qui posset mater rebus consistere certa? At nunc seminibus quia certis quaeque creantur, Inde enascitur atque oras in luminis exit, Materies ubi inest cuiusque et corpora prima; Atque hac re nequeunt ex omnibus omnia gigni, Quod certis in rebus inest secreta facultas. Praeterea cur uere rosam, frumenta calore, Vitis autumno fundi suadente uidemus, Si non, certa suo quia tempore semina rerum Cum confluxerunt, patefit quodcumque creatur, Dum tempestates adsunt et uiuida tellus Tuto res teneras effert in luminis oras? Quod si de nilo fierent, subito exorerentur Incerto spatio atque alienis partibus anni, Quippe ubi nulla forent primordia quae genitali Concilio possent arceri tempore iniquo. Nec porro augendis rebus spatio foret usus Seminis ad coitum, si e nilo crescere possent. Nam fierent iuuenes subito ex infantibus paruis E terraque exorta repente arbusta salirent. Quorum nil fieri manifestum est, omnia quando Paulatim crescunt, ut par est, semine certo Crescentesque genus seruant; ut noscere possis Quidque sua de materia grandescere alique. Huc accedit uti sine certis imbribus anni Laetificos nequeat fetus summittere tellus Nec porro secreta cibo natura animantum Propagare genus possit uitamque tueri; Vt potius multis communia corpora rebus Multa putes esse, ut uerbis elementa uidemus, Quam sine principiis ullam rem exsistere posse. Denique cur homines tantos natura parare Non potuit, pedibus qui pontum per uada possent Transire et magnos manibus diuellere montis Multaque uiuendo uitalia uincere saecla, Si non, materies quia rebus reddita certast Gignundis e qua constat quid possit oriri? Nil igitur fieri de nilo posse fatendumst, Semine quando opus est rebus quo quaeque creatae Aeris in teneras possint proferrier auras. Postremo quoniam incultis praestare uidemus Culta loca et manibus meliores reddere fetus, Esse uidelicet in terris primordia rerum Quae nos fecundas uertentes uomere glebas Terraique solum subigentes cimus ad ortus. Quod si nulla forent, nostro sine quaeque labore Sponte sua multo fieri meliora uideres. Huc accedit uti quidque in sua corpora rursum Dissoluat natura neque ad nilum interimat res. Nam si quid mortale <e> cunctis partibus esset, Ex oculis res quaeque repente erepta periret. Nulla ui foret usus enim quae partibus eius Discidium parere et nexus exsoluere posset. Quod nunc, aeterno quia constant semine quaeque, Donec uis obiit quae res diuerberet ictu Aut intus penetret per inania dissoluatque, Nullius exitium patitur natura uideri. Praeterea quaecumque uetustate amouet aetas, Si penitus perimit consumens materiem omnem, Vnde animale genus generatim in lumina uitae Redducit Venus, aut redductum daedala tellus Vnde alit atque auget generatim pabula praebens? Vnde mare ingenui fontes externaque longe Flumina suppeditant? unde aether sidera pascit? Omnia enim debet, mortali corpore quae sunt, Infinita aetas consumpse anteacta diesque. Quod si in eo spatio atque anteacta aetate fuere E quibus haec rerum consistit summa refecta, Immortali sunt natura praedita certe; Haud igitur possunt ad nilum quaeque reuerti. Denique res omnis eadem uis causaque uulgo Conficeret, nisi materies aeterna teneret, Inter se nexu minus aut magis indupedita. Tactus enim leti satis esset causa profecto, Quippe ubi nulla forent aeterno corpore quorum Contextum uis deberet dissoluere quaeque. At nunc, inter se quia nexus principiorum Dissimiles constant aeternaque materies est, Incolumi remanent res corpore, dum satis acris Vis obeat pro textura cuiusque reperta. Haud igitur redit ad nilum res ulla, sed omnes Discidio redeunt in corpora materiai. Postremo pereunt imbres, ubi eos pater aether In gremium matris terrai praecipitauit; At nitidae surgunt fruges ramique uirescunt Arboribus, crescunt ipsae fetuque grauantur; Hinc alitur porro nostrum genus atque ferarum, Hinc laetas urbis pueris florere uidemus Frondiferasque nouis auibus canere undique siluas; Hinc fessae pecudes pingui per pabula laeta Corpora deponunt et candens lacteus umor Vberibus manat distentis; hinc noua proles Artubus infirmis teneras lasciua per herbas Ludit lacte mero mentis perculsa nouellas Haud igitur penitus pereunt quaecumque uidentur, Quando alid ex alio reficit natura nec ullam Rem gigni patitur nisi morte adiuta aliena. Nunc age, res quoniam docui non posse creari De nilo neque item genitas ad nil reuocari, Nequa forte tamen coeptes diffidere dictis, Quod nequeunt oculis rerum primordia cerni, Accipe praeterea quae corpora tute necessest Confiteare esse in rebus nec posse uideri. Principio uenti uis uerberat incita pontum Ingentisque ruit nauis et nubila differt, Interdum rapido percurrens turbine campos Arboribus magnis sternit montisque supremos Siluifragis uexat flabris: ita perfurit acri Cum fremitu saeuitque minaci murmure pontus. Sunt igitur uenti nimirum corpora caeca Quae mare, quae terras, quae denique nubila caeli Verrunt ac subito uexantia turbine raptant, Nec ratione fluunt alia stragemque propagant Et cum mollis aquae fertur natura repente Flumine abundanti, quam largis imbribus auget Montibus ex altis magnus decursus aquai Fragmina coniciens siluarum arbustaque tota, Nec ualidi possunt pontes uenientis aquai Vim subitam tolerare: ita magno turbidus imbri Molibus incurrit ualidis cum uiribus amnis. Dat sonitu magno stragem uoluitque sub undis Grandia saxa ruit qua quidquid fluctibus obstat. Sic igitur debent uenti quoque flamina ferri, Quae ueluti ualidum cum flumen procubuere Quamlibet in partem, trudunt res ante ruuntque Impetibus crebris, interdum uertice torto Corripiunt rapideque rotanti turbine portant. Quare etiam atque etiam sunt uenti corpora caeca, Quandoquidem factis et moribus aemula magnis Amnibus inueniuntur, aperto corpore qui sunt. Tum porro uarios rerum sentimus odores Nec tamen ad naris uenientis cernimus umquam, Nec calidos aestus tuimur nec frigora quimus Vsurpare oculis nec uoces cernere suemus; Quae tamen omnia corporea constare necessest Natura, quoniam sensus impellere possunt. Tangere enim et tangi, nisi corpus, nulla potest res. Denique fluctifrago suspensae in litore uestes Vuescunt, eaedem dispansae in sole serescunt. At neque quo pacto persederit umor aquai Visumst nec rursum quo pacto fugerit aestu. In paruas igitur partis dispergitur umor Quas oculi nulla possunt ratione uidere. Quin etiam multis solis redeuntibus annis Anulus in digito subter tenuatur habendo, Stilicidi casus lapidem cauat, uncus aratri Ferreus occulte decrescit uomer in aruis, Strataque iam uulgi pedibus detrita uiarum Saxea conspicimus; tum portas propter aena Signa manus dextras ostendunt attenuari Saepe salutantum tactu praeterque meantum. Haec igitur minui, cum sint detrita, uidemus. Sed quae corpora decedant in tempore quoque, Inuida praeclusit speciem natura uidendi. Postremo quaecumque dies naturaque rebus Paulatim tribuit, moderatim crescere cogens, Nulla potest oculorum acies contenta tueri, Nec porro quaecumque aeuo macieque senescunt; Nec, mare quae impendent, uesco sale saxa peresa Quid quoque amittant in tempore cernere possis. Corporibus caecis igitur natura gerit res. Nec tamen undique corporea stipata tenentur Omnia natura; namque est in rebus inane. Quod tibi cognosse in multis erit utile rebus Nec sinet errantem dubitare et quaerere semper De summa rerum et nostris diffidere dictis. Quapropter locus est intactus inane uacansque. Quod si non esset, nulla ratione moueri Res possent; namque officium quod corporis exstat, Officere atque obstare, id in omni tempore adesset Omnibus; haud igitur quicquam procedere posset, Principium quoniam cedendi nulla daret res. At nunc per maria ac terras sublimaque caeli Multa modis multis uaria ratione moueri Cernimus ante oculos, quae, si non esset inane, Non tam sollicito motu priuata carerent Quam genita omnino nulla ratione fuissent, Vndique materies quoniam stipata quiesset. Praeterea quamuis solidae res esse putentur, Hinc tamen esse licet raro cum corpore cernas. In saxis ac speluncis permanat aquarum Liquidus umor et uberibus flent omnia guttis. Dissipat in corpus sese cibus omne animantum. Crescunt arbusta et fetus in tempore fundunt, Quod cibus in totas usque ab radicibus imis Per truncos ac per ramos diffunditur omnis. Inter saepta meant uoces et clausa domorum Transuolitant, rigidum permanat frigus ad ossa, Quod, nisi inania sint, qua possent corpora quaeque Transire, haud ulla fieri ratione uideres. Denique cur alias aliis praestare uidemus Pondere res rebus nilo maiore figura? Nam si tantundemst in lanae glomere quantum Corporis in plumbo est, tantundem pendere par est, Corporis officiumst quoniam premere omnia deorsum, Contra autem natura manet sine pondere inanis. Ergo quod magnumst aeque leuiusque uidetur, Nimirum plus esse sibi declarat inanis; At contra grauius plus in se corporis esse Dedicat et multo uacui minus intus habere. Est igitur nimirum id quod ratione sagaci Quaerimus, admixtum rebus, quod inane uocamus. Illud in his rebus ne te deducere uero Possit, quod quidam fingunt, praecurrere cogor. Cedere squamigeris latices nitentibus aiunt Et liquidas aperire uias, quia post loca pisces Linquant, quo possint cedentes confluere undae. Sic alias quoque res inter se posse moueri Et mutare locum, quamuis sint omnia plena. Scilicet id falsa totum ratione receptumst. Nam quo squamigeri poterunt procedere tandem, Ni spatium dederint latices? concedere porro Quo poterunt undae, cum pisces ire nequibunt? Aut igitur motu priuandumst corpora quaeque Aut esse admixtum dicendumst rebus inane Vnde initum primum capiat res quaeque mouendi. Postremo duo de concursu corpora lata Si cita dissiliant, nempe aer omne necessest, Inter corpora quod fiat, possidat inane. Is porro quamuis circum celerantibus auris Confluat, haud poterit tamen uno tempore totum Compleri spatium; nam primum quemque necessest, Occupet ille locum, deinde omnia possideantur. Quod si forte aliquis, cum corpora dissiluere, Tum putat id fieri quia se condenseat aer, Errat; nam uacuum tum fit quod non fuit ante Et repletur item uacuum quod constitit ante, Nec tali ratione potest denserier aer, Nec, si iam posset, sine inani posset, opinor, Ipse in se trahere et partis conducere in unum. Quapropter, quamuis causando multa moreris, Esse in rebus inane tamen fateare necessest. Multaque praeterea tibi possum commemorando Argumenta fidem dictis corradere nostris. Verum animo satis haec uestigia parua sagaci Sunt per quae possis cognoscere cetera tute. Namque canes ut montiuagae persaepe ferarum Naribus inueniunt intectas fronde quietes, Cum semel institerunt uestigia certa uiai, Sic alid ex alio per te tute ipse uidere Talibus in rebus poteris caecasque latebras Insinuare omnis et uerum protrahere inde. Quod si pigraris paulumue recesseris ab re, Hoc tibi de plano possum promittere, Memmi: Vsque adeo largos haustus e fontibus magnis Lingua meo suauis diti de pectore fundet, Vt uerear ne tarda prius per membra senectus Serpat et in nobis uitai claustra resoluat, Quam tibi de quauis una re uersibus omnis Argumentorum sit copia missa per auris. Sed nunc ut repetam coeptum pertexere dictis, Omnis, ut est igitur per se, natura duabus Constitit in rebus; nam corpora sunt et inane, Haec in quo sita sunt et qua diuersa mouentur. Corpus enim per se communis dedicat esse Sensus; cui nisi prima fides fundata ualebit Haud erit occultis de rebus quo referentes Confirmare animi quicquam ratione queamus. Tum porro locus ac spatium, quod inane uocamus Si nullum foret, haud usquam sita corpora possent Esse neque omnino quoquam diuersa meare; Id quod iam supera tibi paulo ostendimus ante. Praeterea nil est quod possis dicere ab omni Corpore seiunctum secretumque esse ab inani, Quod quasi tertia sit numero natura reperta. Nam quodcumque erit, esse aliquid debebit id ipsum; Cui si tactus erit quamuis leuis exiguusque, Augmine uel grandi uel paruo denique, dum sit, Corporis augebit numerum summamque sequetur. Sin intactile erit, nulla de parte quod ullam Rem prohibere queat per se transire meantem, Scilicet hoc id erit, uacuum quod inane uocamus. Praeterea per se quodcumque erit, aut faciet quid Aut aliis fungi debebit agentibus ipsum Aut erit ut possint in eo res esse gerique. At facere et fungi sine corpore nulla potest res Nec praebere locum porro nisi inane uacansque. Ergo praeter inane et corpora tertia per se Nulla potest rerum in numero natura relinqui, Nec quae sub sensus cadat ullo tempore nostros Nec ratione animi quam quisquam possit apisci. Nam quaecumque cluent, aut his coniuncta duabus Rebus ea inuenies aut horum euenta uidebis. Coniunctum est id quod nusquam sine permitiali Discidio potis est seiungi seque gregari, Pondus uti saxis, calor ignist, liquor aquai, Tactus corporibus cunctis, intactus inani. Seruitium contra paupertas diuitiaeque, Libertas bellum concordia, cetera quorum Aduentu manet incolumis natura abituque, Haec soliti sumus, ut par est, euenta uocare. Tempus item per se non est, sed rebus ab ipsis Consequitur sensus, transactum quid sit in aeuo, Tum quae res instet, quid porro deinde sequatur. Nec per se quemquam tempus sentire fatendumst Semotum ab rerum motu placidaque quiete. Denique Tyndaridem raptam belloque subactas Troiugenas gentis cum dicunt esse, uidendumst Ne forte haec per se cogant nos esse fateri, Quando ea saecla hominum, quorum haec euenta fuerunt, Irreuocabilis abstulerit iam praeterita aetas. Namque aliud terris, aliud regionibus ipsis Euentum dici poterit quodcumque erit actum. Denique materies si rerum nulla fuisset Nec locus ac spatium, res in quo quaeque geruntur, Numquam Tyndaridis forma conflatus amoris Ignis, Alexandri Phrygio sub pectore gliscens, Clara accendisset saeui certamina belli, Nec clam durateus Troianis Pergama partu Inflammasset equus nocturno Graiugenarum; Perspicere ut possis res gestas funditus omnis Non ita uti corpus per se constare neque esse, Nec ratione cluere eadem qua constet inane Sed magis ut merito possis euenta uocare Corporis atque loci, res in quo quaeque gerantur. Corpora sunt porro partim primordia rerum Partim concilio quae constant principiorum. Sed quae sunt rerum primordia, nulla potest uis Stinguere; nam solido uincunt ea corpore demum. Etsi difficile esse uidetur credere quicquam In rebus solido reperiri corpore posse. Transit enim fulmen caeli per saepta domorum, Clamor ut ac uoces; ferrum candescit in igni Dissiliuntque fero feruentia saxa uapore; Tum labefactatus rigor auri soluitur aestu Tum glacies aeris flamma deuicta liquescit, Permanat calor argentum penetraleque frigus, Quando utrumque manu retinentes pocula rite Sensimus infuso lympharum rore superne. Vsque adeo in rebus solidi nil esse uidetur. Sed quia uera tamen ratio naturaque rerum Cogit, ades, paucis dum uersibus expediamus Esse ea quae solido atque aeterno corpore constent, Semina quae rerum primordiaque esse docemus, Vnde omnis rerum nunc constet summa creata. Principio quoniam duplex natura duarum Dissimilis rerum longe constare repertast, Corporis atque loci, res in quo quaeque geruntur, Esse utramque sibi per se puramque necessest. Nam quacumque uacat spatium, quod inane uocamus, Corpus ea non est; qua porro cumque tenet se Corpus, ea uacuum nequaquam constat inane. Sunt igitur solida ac sine inani corpora prima. Praeterea quoniam genitis in rebus inanest, Materiem circum solidam constare necessest, Nec res ulla potest uera ratione probari Corpore inane suo celare atque intus habere, Si non, quod cohibet, solidum constare relinquas. Id porro nil esse potest nisi materiai Concilium, quod inane queat rerum cohibere. Materies igitur, solido quae corpore constat, Esse aeterna potest, cum cetera dissoluantur. Tum porro si nil esset quod inane uacaret, Omne foret solidum; nisi contra corpora certa Essent quae loca complerent quaecumque tenerent, Omne quod est spatium uacuum constaret inane. Alternis igitur nimirum corpus inani Distinctumst, quoniam nec plenum nauiter exstat Nec porro uacuum. sunt ergo corpora certa Quae spatium pleno possint distinguere inane. Haec neque dissolui plagis extrinsecus icta Possunt nec porro penitus penetrata retexi Nec ratione queunt alia temptata labare; Id quod iam supra tibi paulo ostendimus ante. Nam neque collidi sine inani posse uidetur Quicquam nec frangi nec findi in bina secando Nec capere umorem neque item manabile frigus Nec penetralem ignem, quibus omnia conficiuntur. Et quo quaeque magis cohibet res intus inane, Tam magis his rebus penitus temptata labascit. Ergo si solida ac sine inani corpora prima Sunt ita uti docui, sint haec aeterna necessest. Praeterea nisi materies aeterna fuisset, Antehac ad nilum penitus res quaeque redissent De niloque renata forent quaecumque uidemus. At quoniam supra docui nil posse creari De nilo neque quod genitum est ad nil reuocari, Esse immortali primordia corpore debent, Dissolui quo quaeque supremo tempore possint, Materies ut suppeditet rebus reparandis. Sunt igitur solida primordia simplicitate Nec ratione queunt alia seruata per aeuum Ex infinito iam tempore res reparare. Denique si nullam finem natura parasset Frangendis rebus, iam corpora materiai Vsque redacta forent aeuo frangente priore, Vt nil ex illis a certo tempore posset Conceptum <ad> summum aetatis peruadere finem. Nam quiduis citius dissolui posse uidemus Quam rursus refici; quapropter longa diei Infinita aetas anteacti temporis omnis Quod fregisset adhuc disturbans dissoluensque Numquam reliquo reparari tempore posset. At nunc nimirum frangendi reddita finis Certa manet, quoniam refici rem quamque uidemus Et finita simul generatim tempora rebus Stare, quibus possint aeui contingere florem. Huc accedit uti, solidissima materiai Corpora cum constant, possint tamen omnia reddi, Mollia quae fiunt, aer aqua terra uapores, Quo pacto fiant et qua ui quaeque gerantur, Admixtum quoniam semel est in rebus inane. At contra si mollia sint primordia rerum, Vnde queant ualidi silices ferrumque creari Non poterit ratio reddi; nam funditus omnis Principio fundamenti natura carebit. Sunt igitur solida pollentia simplicitate Quorum condenso magis omnia conciliatu Artari possunt ualidasque ostendere uiris. Porro si nullast frangendis reddita finis Corporibus, tamen ex aeterno tempore quaeque Nunc etiam superare necessest corpora rebus, Quae nondum clueant ullo temptata periclo. At quoniam fragili natura praedita constant, Discrepat aeternum tempus potuisse manere Innumerabilibus plagis uexata per aeuum. Denique iam quoniam generatim reddita finis Crescendi rebus constat uitamque tenendi, Et quid quaeque queant per foedera naturai, Quid porro nequeant, sancitum quandoquidem exstat, Nec commutatur quicquam, quin omnia constant Vsque adeo, uariae uolucres ut in ordine cunctae Ostendant maculas generalis corpore inesse, Immutabilis materiae quoque corpus habere Debent nimirum. nam si primordia rerum Commutari aliqua possent ratione reuicta, Incertum quoque iam constet quid possit oriri, Quid nequeat, finita potestas denique cuique Quanam sit ratione atque alte terminus haerens, Nec totiens possent generatim saecla referre Naturam mores uictum motusque parentum. Tum porro quoniam est extremum quodque cacumen Corporis illius quod nostri cernere sensus Iam nequeunt, id nimirum sine partibus exstat Et minima constat natura nec fuit umquam Per se secretum neque posthac esse ualebit, Alterius quoniamst ipsum pars, primaque et una, Inde aliae atque aliae similes ex ordine partes Agmine condenso naturam corporis explent, Quae quoniam per se nequeunt constare, necessest Haerere unde queant nulla ratione reuelli. Sunt igitur solida primordia simplicitate Quae minimis stipata cohaerent partibus arte, Non ex illarum conuentu conciliata, Sed magis aeterna pollentia simplicitate, Vnde neque auelli quicquam neque deminui iam Concedit natura reseruans semina rebus. Praeterea nisi erit minimum, paruissima quaeque Corpora constabunt ex partibus infinitis, Quippe ubi dimidiae partis pars semper habebit Dimidiam partem nec res praefiniet ulla. Ergo rerum inter summam minimamque quid escit? Nil erit ut distet; nam quamuis funditus omnis Summa sit infinita, tamen, paruissima quae sunt, Ex infinitis constabunt partibus aeque. Quod quoniam ratio reclamat uera negatque Credere posse animum, uictus fateare necessest Esse ea quae nullis iam praedita partibus exstent Et minima constent natura. quae quoniam sunt, Illa quoque esse tibi solida atque aeterna fatendum. Denique si minimas in partis cuncta resolui Cogere consuesset rerum natura creatrix, Iam nil ex illis eadem reparare ualeret Propterea quia, quae nullis sunt partibus aucta, Non possunt ea quae debet genitalis habere Materies, uarios conexus pondera plagas Concursus motus, per quae res quaeque geruntur. Quapropter qui materiem rerum esse putarunt Ignem atque ex igni summam consistere solo, Magno opere a uera lapsi ratione uidentur. Heraclitus init quorum dux proelia primus Clarus <ob> obscuram linguam magis inter inanis Quamde grauis inter Graios qui uera requirunt. Omnia enim stolidi magis admirantur amantque Inuersis quae sub uerbis latitantia cernunt, Veraque constituunt quae belle tangere possunt Auris et lepido quae sunt fucata sonore. Nam cur tam uariae res possent esse requiro, Ex uno si sunt igni puroque creatae. Nil prodesset enim calidum denserier ignem Nec rarefieri, si partes ignis eandem Naturam quam totus habet super ignis haberent. Acrior ardor enim conductis partibus esset, Languidior porro disiectis disque sipatis. Amplius hoc fieri nil est quod posse rearis Talibus in causis, nedum uariantia rerum Tanta queat densis rarisque ex ignibus esse. Id quoque, si faciant admixtum rebus inane, Denseri poterunt ignes rarique relinqui. Sed quia multa sibi cernunt contraria *muse* Et fugitant in rebus inane relinquere purum, Ardua dum metuunt, amittunt uera uiai, Nec rursum cernunt exempto rebus inani Omnia denseri fierique ex omnibus unum Corpus, nil ab se quod possit mittere raptim; Aestifer ignis uti lumen iacit atque uaporem, Vt uideas non e stipatis partibus esse. Quod si forte alia credunt ratione potesse Ignis in coetu stingui mutareque corpus, Scilicet ex nulla facere id si parte reparcent, Occidet ad nilum nimirum funditus ardor Omnis et <e> nilo fient quaecumque creantur. Nam quodcumque suis mutatum finibus exit, Continuo hoc mors est illius quod fuit ante. Proinde aliquid superare necesse est incolume ollis, Ne tibi res redeant ad nilum funditus omnes De niloque renata uigescat copia rerum. Nunc igitur quoniam certissima corpora quaedam Sunt quae conseruant naturam semper eandem, Quorum abitu aut aditu mutatoque ordine mutant Naturam res et conuertunt corpora sese, Scire licet non esse haec ignea corpora rerum. Nil referret enim quaedam decedere, abire, Atque alia attribui, mutarique ordine quaedam, Si tamen ardoris naturam cuncta tenerent; Ignis enim foret omnimodis quodcumque crearent. Verum, ut opinor, itast: sunt quaedam corpora quorum Concursus motus ordo positura figurae Efficiunt ignis, mutatoque ordine mutant Naturam neque sunt igni simulata neque ulli Praeterea rei quae corpora mittere possit Sensibus et nostros adiectu tangere tactus. Dicere porro ignem res omnis esse neque ullam Rem ueram in numero rerum constare nisi ignem, Quod facit hic idem, perdelirum esse uidetur. Nam contra sensus ab sensibus ipse repugnat Et labefactat eos, unde omnia credita pendent, Vnde hic cognitus est ipsi quem nominat ignem. Credit enim sensus ignem cognoscere uere, Cetera non credit, quae nilo clara minus sunt. Quod mihi cum uanum tum delirum esse uidetur. Quo referemus enim? quid nobis certius ipsis Sensibus esse potest, qui uera ac falsa notemus? Praeterea quare quisquam magis omnia tollat Et uelit ardoris naturam linquere solam, Quam neget esse ignis, <aliam> tamen esse relinquat? Aequa uidetur enim dementia dicere utrumque. Quapropter qui materiem rerum esse putarunt Ignem atque ex igni summam consistere posse, Et qui principium gignundis aera rebus Constituere, aut umorem quicumque putarunt Fingere res ipsum per se, terramue creare Omnia et in rerum naturas uertier omnis, Magno opere a uero longe derrasse uidentur. Adde etiam qui conduplicant primordia rerum Aera iungentes igni terramque liquori, Et qui quattuor ex rebus posse omnia rentur Ex igni terra atque anima procrescere et imbri. Quorum Acragantinus cum primis Empedocles est, Insula quem triquetris terrarum gessit in oris, Quam fluitans circum magnis anfractibus aequor Ionium glaucis aspergit uirus ab undis, Angustoque fretu rapidum mare diuidit undis Italiae terrarum oras a finibus eius. Hic est uasta Charybdis et hic Aetnaea minantur Murmura flammarum rursum se colligere iras, Faucibus eruptos iterum uis ut uomat ignis Ad caelumque ferat flammai fulgura rursum. Quae cum magna modis multis miranda uidetur Gentibus humanis regio uisendaque fertur, Rebus opima bonis, multa munita uirum ui, Nil tamen hoc habuisse uiro praeclarius in se Nec sanctum magis et mirum carumque uidetur. Carmina quin etiam diuini pectoris eius Vociferantur et exponunt praeclara reperta, Vt uix humana uideatur stirpe creatus. Hic tamen et supra quos diximus inferiores Partibus egregie multis multoque minores, Quamquam multa bene ac diuinitus inuenientes Ex adyto tamquam cordis responsa dedere Sanctius et multo certa ratione magis quam Pythia quae tripodi a Phoebi lauroque profatur, Principiis tamen in rerum fecere ruinas Et grauiter magni magno cecidere ibi casu; Primum quod motus exempto rebus inani Constituunt et res mollis rarasque relinquunt, Aera solem ignem terras animalia fruges, Nec tamen admiscent in eorum corpus inane; Deinde quod omnino finem non esse secandis Corporibus faciunt neque pausam stare fragori Nec prorsum in rebus minimum consistere quicquam; Cum uideamus id extremum cuiusque cacumen Esse quod ad sensus nostros minimum esse uidetur, Conicere ut possis ex hoc, quae cernere non quis Extremum quod habent, minimum consistere <in illis>. Huc accedit item, quoniam primordia rerum Mollia constituunt, quae nos natiua uidemus Esse et mortali cum corpore funditus, utqui Debeat ad nilum iam rerum summa reuerti De niloque renata uigescere copia rerum; Quorum utrumque quid a uero iam distet habebis. Deinde inimica modis multis sunt atque ueneno Ipsa sibi inter se; quare aut congressa peribunt Aut ita diffugient ut tempestate coacta Fulmina diffugere atque imbris uentosque uidemus. Denique quattuor ex rebus si cuncta creantur Atque in eas rursus res omnia dissoluuntur, Qui magis illa queunt rerum primordia dici Quam contra res illorum retroque putari? Alternis gignuntur enim mutantque colorem Et totam inter se naturam tempore ab omni. Sin ita forte putas ignis terraeque coire Corpus et aerias auras roremque liquoris, Nil in concilio naturam ut mutet eorum, Nulla tibi ex illis poterit res esse creata, Non animans, non exanimo cum corpore, ut arbor. Quippe suam quidque in coetu uariantis acerui Naturam ostendet mixtusque uidebitur aer Cum terra simul atque ardor cum rore manere. At primordia gignundis in rebus oportet Naturam clandestinam caecamque adhibere, Emineat nequid quod contra pugnet et obstet Quominus esse queat proprie quodcumque creatur. Quin etiam repetunt a caelo atque ignibus eius Et primum faciunt ignem se uertere in auras Aeris, hinc imbrem gigni terramque creari Ex imbri retroque a terra cuncta reuerti, Vmorem primum, post aera, deinde calorem, Nec cessare haec inter se mutare, meare A caelo ad terram, de terra ad sidera mundi. Quod facere haud ullo debent primordia pacto. Immutabile enim quiddam superare necessest, Ne res ad nilum redigantur funditus omnes. Nam quodcumque suis mutatum finibus exit, Continuo hoc mors est illius quod fuit ante. Quapropter quoniam quae paulo diximus ante In commutatum ueniunt, constare necessest Ex aliis ea, quae nequeant conuertier usquam, Ne tibi res redeant ad nilum funditus omnes. Quin potius tali natura praedita quaedam Corpora constituas, ignem si forte crearint Posse eadem demptis paucis paucisque tributis, Ordine mutato et motu, facere aeris auras, Sic alias aliis rebus mutarier omnis? "At manifesta palam res indicat" inquis "in auras Aeris e terra res omnis crescere alique; Et nisi tempestas indulget tempore fausto Imbribus, ut tabe nimborum arbusta uacillent, Solque sua pro parte fouet tribuitque calorem, Crescere non possint fruges arbusta animantes". Scilicet et nisi nos cibus aridus et tener umor Adiuuet, amisso iam corpore uita quoque omnis Omnibus e neruis atque ossibus exsoluatur. Adiutamur enim dubio procul atque alimur nos Certis ab rebus, certis aliae atque aliae res. Nimirum quia multa modis communia multis Multarum rerum in rebus primordia mixta Sunt, ideo uariis uariae res rebus aluntur. Atque eadem magni refert primordia saepe Cum quibus et quali positura contineantur Et quos inter se dent motus accipiantque; Namque eadem caelum mare terras flumina solem Constituunt, eadem fruges arbusta animantis, Verum aliis alioque modo commixta mouentur. Quin etiam passim nostris in uersibus ipsis Multa elementa uides multis communia uerbis, Cum tamen inter se uersus ac uerba necessest Confiteare et re et sonitu distare sonanti. Tantum elementa queunt permutato ordine solo. At rerum quae sunt primordia, plura adhibere Possunt unde queant uariae res quaeque creari. Nunc et Anaxagorae scrutemur homoeomerian Quam Grai memorant nec nostra dicere lingua Concedit nobis patrii sermonis egestas, Sed tamen ipsam rem facilest exponere uerbis. Principio, rerum quam dicit homoeomerian, Ossa uidelicet e pauxillis atque minutis Ossibus hic et de pauxillis atque minutis Visceribus uiscus gigni sanguenque creari Sanguinis inter se multis coeuntibus guttis Ex aurique putat micis consistere posse Aurum et de terris terram concrescere paruis, Ignibus ex ignis, umorem umoribus esse, Cetera consimili fingit ratione putatque. Nec tamen esse ulla idem <ex> parte in rebus inane Concedit neque corporibus finem esse secandis. Quare in utraque mihi pariter ratione uidetur Errare atque illi, supra quos diximus ante. Adde quod imbecilla nimis primordia fingit; Si primordia sunt, simili quae praedita constant Natura atque ipsae res sunt aequeque laborant Et pereunt neque ab exitio res ulla refrenat. Nam quid in oppressu ualido durabit eorum, Vt mortem effugiat, leti sub dentibus ipsis? Ignis an umor an aura? quid horum? sanguen an ossa? Nil, ut opinor, ubi ex aequo res funditus omnis Tam mortalis erit quam quae manifesta uidemus Ex oculis nostris aliqua ui uicta perire. At neque reccidere ad nilum res posse neque autem Crescere de nilo testor res ante probatas. Praeterea quoniam cibus auget corpus alitque, Scire licet nobis uenas et sanguen et ossa Siue cibos omnis commixto corpore dicent Esse et habere in se neruorum corpora parua Ossaque et omnino uenas partisque cruoris, Fiet uti cibus omnis, et aridus et liquor ipse, Ex alienigenis rebus constare putetur, Ossibus et neruis sanieque et sanguine mixto. Praeterea quaecumque e terra corpora crescunt Si sunt in terris, terram constare necessest Ex alienigenis, quae terris exoriuntur. Transfer item, totidem uerbis utare licebit. In lignis si flamma latet fumusque cinisque, Ex alienigenis consistant ligna necessest. Praeterea tellus quae corpora cumque alit, auget Ex alienigenis, quae lignis exoriuntur. Linquitur hic quaedam latitandi copia tenuis, Id quod Anaxagoras sibi sumit, ut omnibus omnis Res putet immixtas rebus latitare, sed illud Apparere unum cuius sint plurima mixta Et magis in promptu primaque in fronte locata. Quod tamen a uera longe ratione repulsumst. Conueniebat enim fruges quoque saepe, minaci Robore cum saxi franguntur, mittere signum Sanguinis aut aliquid, nostro quae corpore aluntur, Cum lapidi in lapidem terimus, manare cruorem. Consimili ratione herbas quoque saepe decebat Et latices dulcis guttas similique sapore Mittere, lanigerae quali sunt ubere lactis, Scilicet, et glebis terrarum saepe friatis Herbarum genera et fruges frondisque uideri Dispertita inter terram latitare minute, Postremo in lignis cinerem fumumque uideri, Cum praefracta forent, ignisque latere minutos. Quorum nil fieri quoniam manifesta docet res, Scire licet non esse in rebus res ita mixtas, Verum semina multimodis immixta latere Multarum rerum in rebus communia debent. "At saepe in magnis fit montibus" inquis "ut altis Arboribus uicina cacumina summa terantur Inter se, ualidis facere id cogentibus austris, Donec flammai fulserunt flore coorto." Scilicet et non est lignis tamen insitus ignis, Verum semina sunt ardoris multa, terendo Quae cum confluxere, creant incendia siluis. Quod si facta foret siluis abscondita flamma, Non possent ullum tempus celarier ignes, Conficerent uulgo siluas, arbusta cremarent. Iamne uides igitur, paulo quod diximus ante, Permagni referre eadem primordia saepe Cum quibus et quali positura contineantur Et quos inter se dent motus accipiantque, Atque eadem paulo inter se mutata creare Ignis et lignum? quo pacto uerba quoque ipsa Inter se paulo mutatis sunt elementis, Cum ligna atque ignis distincta uoce notemus. Denique iam quaecumque in rebus cernis apertis Si fieri non posse putas, quin materiai Corpora consimili natura praedita fingas, Hac ratione tibi pereunt primordia rerum: Fiet uti risu tremulo concussa cachinnent Et lacrimis salsis umectent ora genasque. Nunc age quod superest cognosce et clarius audi. Nec me animi fallit quam sint obscura; sed acri Percussit thyrso laudis spes magna meum cor Et simul incussit suauem mi in pectus amorem Musarum, quo nunc instinctus mente uigenti Auia Pieridum peragro loca nullius ante Trita solo. iuuat integros accedere fontis Atque haurire, iuuatque nouos decerpere flores Insignemque meo capiti petere inde coronam Vnde prius nulli uelarint tempora musae; Primum quod magnis doceo de rebus et artis Religionum animum nodis exsoluere pergo, Deinde quod obscura de re tam lucida pango Carmina, musaeo contingens cuncta lepore. Id quoque enim non ab nulla ratione uidetur; Sed ueluti pueris absinthia taetra medentes Cum dare conantur, prius oras pocula circum Contingunt mellis dulci flauoque liquore, Vt puerorum aetas improuida ludificetur Labrorum tenus, interea perpotet amarum Absinthi laticem deceptaque non capiatur, Sed potius tali pacto recreata ualescat, Sic ego nunc, quoniam haec ratio plerumque uidetur Tristior esse quibus non est tractata, retroque Vulgus abhorret ab hac, uolui tibi suauiloquenti Carmine Pierio rationem exponere nostram Et quasi musaeo dulci contingere melle, Si tibi forte animum tali ratione tenere Versibus in nostris possem, dum perspicis omnem Naturam rerum qua constet compta figura. Sed quoniam docui solidissima materiai Corpora perpetuo uolitare inuicta per aeuum, Nunc age, summai quaedam sit finis eorum Necne sit, euoluamus; item quod inane repertumst Seu locus ac spatium, res in quo quaeque gerantur, Peruideamus utrum finitum funditus omne Constet an immensum pateat uasteque profundum. Omne quod est igitur nulla regione uiarum Finitumst; namque extremum debebat habere. Extremum porro nullius posse uidetur Esse, nisi ultra sit quod finiat; ut uideatur Quo non longius haec sensus natura sequatur. Nunc extra summam quoniam nil esse fatendum, Non habet extremum, caret ergo fine modoque. Nec refert quibus adsistas regionibus eius; Vsque adeo, quem quisque locum possedit, in omnis Tantundem partis infinitum omne relinquit. Praeterea si iam finitum constituatur Omne quod est spatium, siquis procurrat ad oras Vltimus extremas iaciatque uolatile telum, Id ualidis utrum contortum uiribus ire Quo fuerit missum mauis longeque uolare, An prohibere aliquid censes obstareque posse? Alterutrum fatearis enim sumasque necessest. Quorum utrumque tibi effugium praecludit et omne Cogit ut exempta concedas fine patere. Nam siue est aliquid quod probeat efficiatque Quominus quo missum est ueniat finique locet se, Siue foras fertur, non est a fine profectum. Hoc pacto sequar atque, oras ubicumque locaris Extremas, quaeram quid telo denique fiat. Fiet uti nusquam possit consistere finis Effugiumque fugae prolatet copia semper. Postremo ante oculos res rem finire uidetur; Aer dissaepit collis atque aera montes, Terra mare et contra mare terras terminat omnis; Omne quidem uero nil est quod finiat extra. Praeterea spatium summai totius omne Vndique si inclusum certis consisteret oris Finitumque foret, iam copia materiai Vndique ponderibus solidis confluxet ad imum Nec res ulla geri sub caeli tegmine posset Nec foret omnino caelum neque lumina solis, Quippe ubi materies omnis cumulata iaceret Ex infinito iam tempore subsidendo. At nunc nimirum requies data principiorum Corporibus nullast, quia nil est funditus imum Quo quasi confluere et sedis ubi ponere possint. Semper in assiduo motu res quaeque geruntur Partibus <e> cunctis infernaque suppeditantur Ex infinito cita corpora materiai. Est igitur natura loci spatiumque profundi, Quod neque clara suo percurrere fulmina cursu Perpetuo possint aeui labentia tractu Nec prorsum facere ut restet minus ire meando; Vsque adeo passim patet ingens copia rebus Finibus exemptis in cunctas undique partis. Ipsa modum porro sibi rerum summa parare Ne possit, natura tenet, quae corpus inani Et quod inane autem est finiri corpore cogit, Vt sic alternis infinita omnia reddat, Aut etiam alterutrum, nisi terminet alterum eorum, Simplice natura pateat tamen immoderatum. Nec mare nec tellus neque caeli lucida templa Nec mortale genus nec diuum corpora sancta Exiguum possent horai sistere tempus. Nam dispulsa suo de coetu materiai Copia ferretur magnum per inane soluta, Siue adeo potius numquam concreta creasset Vllam rem, quoniam cogi disiecta nequisset. Nam certe neque consilio primordia rerum Ordine se suo quaeque sagaci mente locarunt Nec quos quaeque <darent motus pepigere profecto> Sed quia multa modis multis mutata per omne Ex infinito uexantur percita plagis, Omne genus motus et coetus experiundo Tandem deueniunt in talis disposituras, Qualibus haec rerum consistit summa creata, Et multos etiam magnos seruata per annos Vt semel in motus coniectast conuenientis, Efficit ut largis auidum mare fluminis undis Integrent amnes et solis terra uapore Fota nouet fetus summissaque gens animantum Floreat et uiuant labentes aetheris ignes; Quod nullo facerent pacto, nisi materiai Ex infinito suboriri copia posset, Vnde amissa solent reparare in tempore quaeque. Nam ueluti priuata cibo natura animantum Diffluit amittens corpus, sic omnia debent Dissolui simul ac defecit suppeditare Materies aliqua ratione auersa uiai. Nec plagae possunt extrinsecus undique summam Conseruare omnem quaecumque est conciliata. Cudere enim crebro possunt partemque morari, Dum ueniant aliae ac suppleri summa queatur. Interdum resilire tamen coguntur et una Principiis rerum spatium tempusque fugai Largiri, ut possint a coetu libera ferri. Quare etiam atque etiam suboriri multa necessest, Et tamen ut plagae quoque possint suppetere ipsae, Infinita opus est uis undique materiai. Illud in his rebus longe fuge credere, Memmi, In medium summae quod dicunt omnia niti, Atque ideo mundi naturam stare sine ullis Ictibus externis neque quoquam posse resolui Summa atque ima, quod in medium sint omnia nixa (Ipsum si quicquam posse in se sistere credis): Et quae pondera sunt sub terris omnia sursum Nitier in terraque retro requiescere posta, Vt per aquas quae nunc rerum simulacra uidemus. Et simili ratione animalia suppa uagari Contendunt neque posse e terris in loca caeli Reccidere inferiora magis quam corpora nostra Sponte sua possint in caeli templa uolare: Illi cum uideant solem, nos sidera noctis Cernere, et alternis nobiscum tempora caeli Diuidere et noctes parilis agitare diebus. Sed uanus stolidis haec <error falsa probauit,> Nam medium nil esse potest, <quando omnia constant> Infinita. neque omnino, si iam <medium sit,> Possit ibi quicquam consistere <eam magis ob rem,> Quam quauis alia longe ratione <repelli:> Omnis enim locus ac spatium, quod in<ane uocamus> Per medium, per non medium, concedere <debet> Aeque ponderibus, motus quacumque feruntur. Nec quisquam locus est, quo corpora cum uenere, Ponderis amissa ui possint stare <in> inani; Nec quod inane autem est ulli subsistere debet, Quin, sua quod natura petit, concedere pergat. Haud igitur possunt tali ratione teneri Res in concilium medii cuppedine uictae. Praeterea quoniam non omnia corpora fingunt In medium niti, sed terrarum atque liquoris, Vmorem ponti magnasque e montibus undas, Et quasi terreno quae corpore contineantur, At contra tenuis exponunt aeris auras Et calidos simul a medio differrier ignis, Atque ideo totum circum tremere aethera signis Et solis flammam per caeli caerula pasci, Quod calor a medio fugiens se ibi colligat omnis, Nec prorsum arboribus summos frondescere ramos Posse, nisi a terris paulatim cuique cibatum Ne uolucri ritu flammarum moenia mundi Diffugiant subito magnum per inane soluta Et ne cetera consimili ratione sequantur Neue ruant caeli tonitralia templa superne Terraque se pedibus raptim subducat et omnis Inter permixtas rerum caelique ruinas Corpora soluentis abeat per inane profundum, Temporis ut puncto nil exstet reliquiarum Desertum praeter spatium et primordia caeca. Nam quacumque prius de parti corpora desse Constitues, haec rebus erit pars ianua leti, Hac se turba foras dabit omnis materiai. Haec sic pernosces parua perductus opella; Namque alid ex alio clarescet nec tibi caeca Nox iter eripiet quin ultima naturai Peruideas: ita res accendent lumina rebus. Suaue, mari magno turbantibus aequora uentis, E terra magnum alterius spectare laborem; Non quia uexari quemquamst iucunda uoluptas, Sed quibus ipse malis careas quia cernere suaue est. Suaue etiam belli certamina magna tueri Per campos instructa tua sine parte pericli. Sed nil dulcius est, bene quam munita tenere Edita doctrina sapientum templa serena, Despicere unde queas alios passimque uidere Errare atque uiam palantis quaerere uitae, Certare ingenio, contendere nobilitate, Noctes atque dies niti praestante labore Ad summas emergere opes rerumque potiri. O miseras hominum mentes, o pectora caeca! Qualibus in tenebris uitae quantisque periclis Degitur hoc aeui quodcumquest! nonne uidere Nil aliud sibi naturam latrare, nisi utqui Corpore seiunctus dolor absit, mente fruatur Iucundo sensu cura semota metuque? Ergo corpoream ad naturam pauca uidemus Esse opus omnino, quae demant cumque dolorem, Delicias quoque uti multas substernere possint. Gratius interdum neque natura ipsa requirit, Si non aurea sunt iuuenum simulacra per aedes Lampadas igniferas manibus retinentia dextris, Lumina nocturnis epulis ut suppeditentur, Nec domus argento fulget auroque renidet Nec citharae reboant laqueata aurataque templa, Cum tamen inter se prostrati in gramine molli Propter aquae riuum sub ramis arboris altae Non magnis opibus iucunde corpora curant, Praesertim cum tempestas arridet et anni Tempora conspergunt uiridantis floribus herbas. Nec calidae citius decedunt corpore febres, Textilibus si in picturis ostroque rubenti Iacteris, quam si in plebeia ueste cubandum est. Quapropter quoniam nil nostro in corpore gazae Proficiunt neque nobilitas nec gloria regni, Quod superest, animo quoque nil prodesse putandum; Si non forte tuas legiones per loca campi Feruere cum uideas belli simulacra cientis, Subsidiis magnis †epicuri† constabilitas, His tibi tum rebus timefactae religiones Effugiunt animo pauidae; mortisque timores Tum uacuum pectus linquunt curaque solutum. Quod si ridicula haec ludibriaque esse uidemus, Re ueraque metus hominum curaeque sequaces Nec metuunt sonitus armorum nec fera tela Audacterque inter reges rerumque potentis Versantur neque fulgorem reuerentur ab auro Nec clarum uestis splendorem purpureai, Quid dubitas quin omni' sit haec rationi' potestas? Omnis cum in tenebris praesertim uita laboret. Nam ueluti pueri trepidant atque omnia caecis In tenebris metuunt, sic nos in luce timemus Interdum, nilo quae sunt metuenda magis quam Quae pueri in tenebris pauitant finguntque futura. Hunc igitur terrorem animi tenebrasque necessest Non radii solis neque lucida tela diei Discutiant, sed naturae species ratioque. Nunc age, quo motu genitalia materiai Corpora res uarias gignant genitasque resoluant Et qua ui facere id cogantur quaeque sit ollis Reddita mobilitas magnum per inane meandi, Expediam: tu te dictis praebere memento. Nam certe non inter se stipata cohaeret Materies, quoniam minui rem quamque uidemus Et quasi longinquo fluere omnia cernimus aeuo Ex oculisque uetustatem subducere nostris, Cum tamen incolumis uideatur summa manere Propterea quia, quae decedunt corpora cuique, Vnde abeunt minuunt, quo uenere augmine donant, Illa senescere at haec contra florescere cogunt, Nec remorantur ibi. sic rerum summa nouatur Semper, et inter se mortales mutua uiuunt. Augescunt aliae gentes, aliae minuuntur, Inque breui spatio mutantur saecla animantum Et quasi cursores uitai lampada tradunt. Si cessare putas rerum primordia posse Cessandoque nouos rerum progignere motus, Auius a uera longe ratione uagaris. Nam quoniam per inane uagantur, cuncta necessest Aut grauitate sua ferri primordia rerum Aut ictu forte alterius. nam <cum> cita saepe Obuia conflixere, fit ut diuersa repente Dissiliant; neque enim mirum, durissima quae sint Ponderibus solidis neque quicquam a tergo ibus obstet. Et quo iactari magis omnia materiai Corpora peruideas, reminiscere totius imum Nil esse in summa, neque habere ubi corpora prima Consistant, quoniam spatium sine fine modoquest Immensumque patere in cunctas undique partis Pluribus ostendi et certa ratione probatumst. Quod quoniam constat, nimirum nulla quies est Reddita corporibus primis per inane profundum, Sed magis assiduo uarioque exercita motu Partim interuallis magnis confulta resultant, Pars etiam breuibus spatiis uexantur ab ictu. Et quaecumque magis condenso conciliatu Exiguis interuallis conuecta resultant, Indupedita suis perplexis ipsa figuris, Haec ualidas saxi radices et fera ferri Corpora constituunt et cetera <de> genere horum. Cetera, quae porro magnum per inane uagantur, Paucula dissiliunt longe longeque recursant In magnis interuallis; haec aera rarum Sufficiunt nobis et splendida lumina solis. Multaque praeterea magnum per inane uagantur, Conciliis rerum quae sunt reiecta nec usquam Consociare etiam motus potuere recepta. Cuius, uti memoro, rei simulacrum et imago Ante oculos semper nobis uersatur et instat. Contemplator enim, cum solis lumina cumque Inserti fundunt radii per opaca domorum: Multa minuta modis multis per inane uidebis Corpora misceri radiorum lumine in ipso Et uelut aeterno certamine proelia pugnas Edere turmatim certantia nec dare pausam, Conciliis et discidiis exercita crebris; Conicere ut possis ex hoc, primordia rerum Quale sit in magno iactari semper inani. Dumtaxat rerum magnarum parua potest res Exemplare dare et uestigia notitiai. Hoc etiam magis haec animum te aduertere par est Corpora quae in solis radiis turbare uidentur, Quod tales turbae motus quoque materiai Significant clandestinos caecosque subesse. Multa uidebis enim plagis ibi percita caecis Commutare uiam retroque repulsa reuerti Nunc huc nunc illuc in cunctas undique partis. Scilicet hic a principiis est omnibus error. Prima mouentur enim per se primordia rerum; Inde ea quae paruo sunt corpora conciliatu Et quasi proxima sunt ad uiris principiorum, Ictibus illorum caecis impulsa cientur, Ipsaque proporro paulo maiora lacessunt. Sic a principiis ascendit motus et exit Paulatim nostros ad sensus, ut moueantur Illa quoque, in solis quae lumine cernere quimus Nec quibus id faciant plagis apparet aperte. Nunc quae mobilitas sit reddita materiai Corporibus, paucis licet hinc cognoscere, Memmi. Primum aurora nouo cum spargit lumine terras Et uariae uolucres nemora auia peruolitantes Aera per tenerum liquidis loca uocibus opplent, Quam subito soleat sol ortus tempore tali Conuestire sua perfundens omnia luce, Omnibus in promptu manifestumque esse uidemus. At uapor is quem sol mittit lumenque serenum Non per inane meat uacuum; quo tardius ire Cogitur, aerias quasi dum diuerberat undas. Nec singillatim corpuscula quaeque uaporis Sed complexa meant inter se conque globata; Quapropter simul inter se retrahuntur et extra Officiuntur, uti cogantur tardius ire. At quae sunt solida primordia simplicitate, Cum per inane meant uacuum nec res remoratur Vlla foris atque ipsa suis e partibus una Vnum in quem coepere locum conixa feruntur, Debent nimirum praecellere mobilitate Et multo citius ferri quam lumina solis Multiplexque loci spatium transcurrere eodem Tempore quo solis peruulgant fulgura caelum. Nec persectari primordia singula quaeque, Vt uideant qua quidque geratur cum ratione. At quidam contra haec, ignari materiai, Naturam non posse deum sine numine credunt Tanto opere humanis rationibus admoderate Tempora mutare annorum frugesque creare, Et iam cetera, mortalis quae suadet adire Ipsaque deducit dux uitae dia uoluptas Et res per Veneris blanditur saecla propagent, Ne genus occidat humanum. quorum omnia causa Constituisse deos cum fingunt, omnibu' rebus Magno opere a uera lapsi ratione uidentur. Nam quamuis rerum ignorem primordia quae sint, Hoc tamen ex ipsis caeli rationibus ausim Confirmare aliisque ex rebus reddere multis, Nequaquam nobis diuinitus esse creatam Naturam mundi: tanta stat praedita culpa. Quae tibi posterius, Memmi, faciemus aperta. Nunc id quod superest de motibus expediemus. Nunc locus est, ut opinor, in his illud quoque rebus Confirmare tibi, nullam rem posse sua ui Corpoream sursum ferri sursumque meare; Ne tibi dent in eo flammarum corpora fraudem. Sursus enim uersus gignuntur et augmina sumunt Et sursum nitidae fruges arbustaque crescunt, Pondera, quantum in se est, cum deorsum cuncta ferantur. Nec cum subsiliunt ignes ad tecta domorum Et celeri flamma degustant tigna trabesque, Sponte sua facere id sine ui subiecta putandum est. Quod genus e nostro cum missus corpore sanguis Emicat exsultans alte spargitque cruorem. Nonne uides etiam quanta ui tigna trabesque Respuat umor aquae? nam quo magis ursimus alte Derecta et magna ui multi pressimus aegre, Tam cupide sursum reuomit magis atque remittit, Plus ut parte foras emergant exsiliantque. Nec tamen haec, quantum est in se, dubitamus, opinor, Quin uacuum per inane deorsum cuncta ferantur. Sic igitur debent flammae quoque posse per auras Aeris expressae sursum succedere, quamquam Pondera, quantum in sest, deorsum deducere pugnent. Nocturnasque faces caeli sublime uolantis Nonne uides longos flammarum ducere tractus In quascumque dedit partis natura meatum? Non cadere in terram stellas et sidera cernis? Sol etiam <caeli> de uertice dissipat omnis Ardorem in partis et lumine conserit arua; In terras igitur quoque solis uergitur ardor. Transuersosque uolare per imbris fulmina cernis; Nunc hinc nunc illinc abrupti nubibus ignes Concursant: cadit in terras uis flammea uulgo. Illud in his quoque te rebus cognoscere auemus, Corpora cum deorsum rectum per inane feruntur Ponderibus propriis, incerto tempore ferme Incertisque locis spatio depellere paulum, Tantum quod momen mutatum dicere possis. Quod nisi declinare solerent, omnia deorsum, Imbris uti guttae, caderent per inane profundum, Nec foret offensus natus nec plaga creata Principiis: ita nil umquam natura creasset. Quod si forte aliquis credit grauiora potesse Corpora, quo citius rectum per inane feruntur, Incidere ex supero leuioribus atque ita plagas Gignere quae possint genitalis reddere motus, Auius a uera longe ratione recedit. Nam per aquas quaecumque cadunt atque aera rarum, Haec pro ponderibus casus celerare necessest Propterea quia corpus aquae naturaque tenuis Aeris haud possunt aeque rem quamque morari, Sed citius cedunt grauioribus exsuperata. At contra nulli de nulla parte neque ullo Tempore inane potest uacuum subsistere rei, Quin, sua quod natura petit, concedere pergat; Omnia quapropter debent per inane quietum Aeque ponderibus non aequis concita ferri. Haud igitur poterunt leuioribus incidere umquam Ex supero grauiora neque ictus gignere per se Qui uarient motus per quos natura gerat res. Quare etiam atque etiam paulum inclinare necessest Corpora; nec plus quam minimum, ne fingere motus Obliquos uideamur et id res uera refutet. Namque hoc in promptu manifestumque esse uidemus, Pondera, quantum in sest, non posse obliqua meare, Ex supero cum praecipitant, quod cernere possis. Sed nil omnino <recta> regione uiai Declinare quis est qui †possit cernere sese†? Denique si semper motus conectitur omnis Et uetere exoritur <semper> nouus ordine certo Nec declinando faciunt primordia motus Principium quoddam quod fati foedera rumpat, Ex infinito ne causam causa sequatur, Libera per terras unde haec animantibus exstat, Vnde est haec, inquam, fatis auulsa uoluntas Per quam progredimur quo ducit quemque uoluptas, Declinamus item motus nec tempore certo Nec regione loci certa, sed ubi ipsa tulit mens? Nam dubio procul his rebus sua cuique uoluntas Principium dat et hinc motus per membra rigantur. Nonne uides etiam patefactis tempore puncto Carceribus non posse tamen prorumpere equorum Vim cupidam tam de subito quam mens auet ipsa? Omnis enim totum per corpus materiai Copia conciri debet, concita per artus Omnis ut studium mentis conixa sequatur; Vt uideas initum motus a corde creari Ex animique uoluntate id procedere primum, Inde dari porro per totum corpus et artus. Nec similest ut cum impulsi procedimus ictu Viribus alterius magnis magnoque coactu. Nam tum materiem totius corporis omnem Perspicuumst nobis inuitis ire rapique, Donec eam refrenauit per membra uoluntas. Iamne uides igitur, quamquam uis extera multos Pellat et inuitos cogat procedere saepe Praecipitesque rapi, tamen esse in pectore nostro Quiddam quod contra pugnare obstareque possit? Cuius ad arbitrium quoque copia materiai Cogitur interdum flecti per membra per artus Et proiecta refrenatur retroque residit. Quare in seminibus quoque idem fateare necessest, Esse aliam praeter plagas et pondera causam Motibus, unde haec est nobis innata potestas, De nilo quoniam fieri nil posse uidemus. Pondus enim prohibet ne plagis omnia fiant Externa quasi ui. sed ne mens ipsa necessum Intestinum habeat cunctis in rebus agendis Et deuicta quasi cogatur ferre patique, Id facit exiguum clinamen principiorum Nec regione loci certa nec tempore certo. Nec stipata magis fuit umquam materiai Copia nec porro maioribus interuallis. Nam neque adaugescit quicquam neque deperit inde. Quapropter quo nunc in motu principiorum Corpora sunt, in eodem ante acta aetate fuere Et posthac semper simili ratione ferentur, Et quae consuerint gigni gignentur eadem Condicione et erunt et crescent uique ualebunt, Quantum cuique datum est per foedera naturai. Nec rerum summam commutare ulla potest uis; Nam neque, quo possit genus ullum materiai Effugere ex omni, quicquam est <extra>, neque in omne Vnde coorta queat noua uis irrumpere et omnem Naturam rerum mutare et uertere motus. Illud in his rebus non est mirabile, quare, Omnia cum rerum primordia sint in motu, Summa tamen summa uideatur stare quiete, Praeterquam siquid proprio dat corpore motus. Omnis enim longe nostris ab sensibus infra Primorum natura iacet; quapropter, ubi ipsa Cernere iam nequeas, motus quoque surpere debent; Praesertim cum, quae possimus cernere, celent Saepe tamen motus spatio diducta locorum. Nam saepe in colli tondentes pabula laeta Lanigerae reptant pecudes quo quamque uocantes Inuitant herbae gemmantes rore recenti, Et satiati agni ludunt blandeque coruscant; Omnia quae nobis longe confusa uidentur Et uelut in uiridi candor consistere colli. Praeterea magnae legiones cum loca cursu Camporum complent belli simulacra cientes, Fulgor ibi ad caelum se tollit totaque circum Aere renidescit tellus subterque uirum ui Excitur pedibus sonitus clamoreque montes Icti reiectant uoces ad sidera mundi Et circumuolitant equites mediosque repente Transmittunt ualido quatientes impete campos. Et tamen est quidam locus altis montibus unde Stare uidentur et in campis consistere fulgor. Nunc age iam deinceps cunctarum exordia rerum Qualia sint et quam longe distantia formis Percipe, multigenis quam sint uariata figuris; Non quo multa parum simili sint praedita forma, Sed quia non uulgo paria omnibus omnia constant. Nec mirum; nam cum sit eorum copia tanta Vt neque finis, uti docui, neque summa sit ulla, Debent nimirum non omnibus omnia prorsum Esse pari filo similique affecta figura. Praeterea genus humanum mutaeque natantes Squamigerum pecudes et laeta armenta feraeque Et uariae uolucres, laetantia quae loca aquarum Concelebrant circum ripas fontisque lacusque, Et quae peruulgant nemora auia peruolitantes; Quorum unum quiduis generatim sumere perge, Inuenies tamen inter se differre figuris. Nec ratione alia proles cognoscere matrem Nec mater posset prolem; quod posse uidemus Nec minus atque homines inter se nota cluere. Nam saepe ante deum uitulus delubra decora Turicremas propter mactatus concidit aras Sanguinis exspirans calidum de pectore flumen. At mater uiridis saltus orbata peragrans Quaerit humi pedibus uestigia pressa bisulcis, Omnia conuisens oculis loca si queat usquam Conspicere amissum fetum, completque querelis Frondiferum nemus adsistens et crebra reuisit Ad stabulum desiderio perfixa iuuenci, Nec tenerae salices atque herbae rore uigentes Fluminaque illa queunt summis labentia ripis Oblectare animum subitamque auertere curam, Nec uitulorum aliae species per pabula laeta Deriuare queunt animum curaque leuare: Vsque adeo quiddam proprium notumque requirit. Praeterea teneri tremulis cum uocibus haedi Cornigeras norunt matres agnique petulci Balantum pecudes: ita, quod natura reposcit, Ad sua quisque fere decurrunt ubera lactis. Postremo quoduis frumentum non tamen omne Quique suo genere inter se simile esse uidebis, Quin intercurrat quaedam distantia formis. Concharumque genus parili ratione uidemus Pingere telluris gremium, qua mollibus undis Litoris incurui bibulam pauit aequor harenam. Quare etiam atque etiam simili ratione necessest, Natura quoniam constant neque facta manu sunt Vnius ad certam formam primordia rerum, Dissimili inter se quaedam uolitare figura. Perfacile est animi ratione exsoluere nobis Quare fulmineus multo penetralior ignis Quam noster fuat e taedis terrestribus ortus. Dicere enim possis caelestem fulminis ignem Subtilem magis e paruis constare figuris Atque ideo transire foramina quae nequit ignis Noster hic e lignis ortus taedaque creatus. Praeterea lumen per cornum transit, at imber Respuitur. quare? nisi luminis illa minora Corpora sunt quam de quibus est liquor almus aquarum. Et quamuis subito per colum uina uidemus Perfluere; at contra tardum cunctatur oliuum, Aut quia nimirum maioribus est elementis Aut magis hamatis inter se perque plicatis, Atque ideo fit uti non tam diducta repente Inter se possint primordia singula quaeque Singula per cuiusque foramina permanare. Huc accedit uti mellis lactisque liquores Iucundo sensu linguae tractentur in ore; At contra taetra absinthi natura ferique Centauri foedo pertorquent ora sapore; Vt facile agnoscas e leuibus atque rotundis Esse ea quae sensus iucunde tangere possunt, At contra quae amara atque aspera cumque uidentur, Haec magis hamatis inter se nexa teneri Proptereaque solere uias rescindere nostris Sensibus introituque suo perrumpere corpus. Omnia postremo bona sensibus et mala tactu Dissimili inter se pugnant perfecta figura; Ne tu forte putes serrae stridentis acerbum Horrorem constare elementis leuibus aeque Ac musaea mele, per chordas organici quae Mobilibus digitis expergefacta figurant; Neu simili penetrare putes primordia forma In naris hominum, cum taetra cadauera torrent, Et cum scena croco Cilici perfusa recens est Araque Panchaeos exhalat propter odores; Neue bonos rerum simili constare colores Semine constituas, oculos qui pascere possunt, Et qui compungunt aciem lacrimareque cogunt Aut foeda specie diri turpesque uidentur. Omnis enim, sensus quae mulcet cumque, <figura> Haud sine principiali aliquo leuore creatast; At contra quaecumque molesta atque aspera constat, Non aliquo sine materiae squalore repertast. Sunt etiam quae iam nec leuia iure putantur Esse neque omnino flexis mucronibus unca, Sed magis angellis paulum prostantibus <utqui> Titillare magis sensus quam laedere possint; Faecula iam quo de genere est inulaeque sapores. Denique iam calidos ignis gelidamque pruinam Dissimili dentata modo compungere sensus Corporis, indicio nobis est tactus uterque. Tactus enim, tactus, pro diuum numina sancta, Corporis est sensus, uel cum res extera sese Insinuat, uel cum laedit quae in corpore natast Aut iuuat egrediens genitalis per Veneris res, Aut ex offensu cum turbant corpore in ipso Semina confundunt<que> inter se concita sensum; Vt si forte manu quamuis iam corporis ipse Tute tibi partem ferias atque experiare. Quapropter longe formas distare necessest Principiis, uarios quae possint edere sensus. Denique quae nobis durata ac spissa uidentur, Haec magis hamatis inter sese esse necessest Et quasi ramosis alte compacta teneri. In quo iam genere in primis adamantina saxa Prima acie constant ictus contemnere sueta Et ualidi silices ac duri robora ferri Aeraque quae claustris restantia uociferantur. Illa quidem debent e leuibus atque rotundis Esse magis, fluuido quae corpore liquida constant; Namque papaueris haustus itemst facilis quasi aquarum; Nec retinentur enim inter se glomeramina quaeque Et perculsus item procliue uolubilis exstat. Omnia postremo quae puncto tempore cernis Diffugere, ut fumum nebulas flammasque, necessest, Si minus omnia sunt e leuibus atque rotundis, At non esse tamen perplexis indupedita, Pungere uti possint corpus penetrareque saxa Nec tamen haerere inter se; quodcumque uidemus Sensibus esse datum, facile ut cognoscere possis Non e perplexis sed acutis esse elementis. Sed quod amara uides eadem quae fluuida constant, Sudor uti maris est, minime mirabile habeto. Nam quod fluuidus est, e leuibus atque rotundis Est, et squalida multa creant admixta dolores Corpora; nec tamen haec retineri hamata necessumst; Scilicet esse globosa tamen, cum squalida constent, Prouolui simul ut possint et laedere sensus. Et quo mixta putes magis aspera leuibus esse Principiis, unde est Neptuni corpus acerbum, Est ratio secernendi, sorsumque uidendi Vmor dulcis, ubi per terras crebrius idem Percolatur, ut in foueam fluat ac mansuescat; Linquit enim supera taetri primordia uiri, Aspera cum magis in terris haerescere possint. Quod quoniam docui, pergam conectere rem quae Ex hoc apta fidem ducat, primordia rerum Finita uariare figurarum ratione. Quod si non ita sit, rursum iam semina quaedam Esse infinito debebunt corporis auctu. Namque in eadem una cuiusuis iam breuitate Corporis inter se multum uariare figurae Non possunt: fac enim minimis e partibus esse Corpora prima tribus, uel paulo pluribus auge; Nempe ubi eas partis unius corporis omnis, Summa atque ima locans, transmutans dextera laeuis, Omnimodis expertus eris, quam quisque det ordo Formai speciem totius corporis eius, Quod superest, si forte uoles uariare figuras, Addendum partis alias erit; inde sequetur, Assimili ratione alias ut postulet ordo, Si tu forte uoles etiam uariare figuras: Ergo formarum nouitatem corporis augmen Subsequitur. quare non est ut credere possis Esse infinitis distantia semina formis, Ne quaedam cogas immani maximitate Esse, supra quod iam docui non posse probari. Iam tibi barbaricae uestes Meliboeaque fulgens Purpura Thessalico concharum tacta colore, Aurea pauonum ridenti imbuta lepore Saecla, nouo rerum superata colore iacerent Et contemptus odor smyrnae mellisque sapores, Et cycnea mele Phoebeaque daedala chordis Carmina consimili ratione oppressa silerent. Namque aliis aliud praestantius exoreretur. Cedere item retro possent in deteriores Omnia sic partis, ut diximus in meliores. Namque aliis aliud retro quoque taetrius esset Naribus auribus atque oculis orisque sapori. Quae quoniam non sunt, <sed> rebus reddita certa Finis utrimque tenet summam, fateare necessest Materiem quoque finitis differre figuris. Denique ab ignibus ad gelidas hiemum usque pruinas Finitumst retroque pari ratione remensumst. Omnis enim calor ac frigus, mediique tepores Interutrasque iacent explentes ordine summam. Ergo finita distant ratione creata, Ancipiti quoniam mucroni utrimque notantur, Hinc flammis illinc rigidis infesta pruinis. Quod quoniam docui, pergam conectere rem quae Ex hoc apta fidem ducat, primordia rerum, Inter se simili quae sunt perfecta figura, Infinita cluere. etenim distantia cum sit Formarum finita, necesse est quae similes sint Esse infinitas aut summam materiai Finitam constare, id quod non esse probaui Versibus ostendens corpuscula materiai Ex infinito summam rerum usque tenere, Vndique protelo plagarum continuato. Nam quod rara uides magis esse animalia quaedam Fecundamque minus naturam cernis in illis, At regione locoque alio terrisque remotis Multa licet genere esse in eo numerumque repleri; Sicut quadrupedum cum primis esse uidemus In genere anguimanus elephantos, India quorum Milibus e multis uallo munitur eburno, Vt penitus nequeat penetrari: tanta ferarum Vis est, quarum nos perpauca exempla uidemus. Sed tamen id quoque uti concedam, quamlibet esto Vnica res quaedam natiuo corpore sola, Cui similis toto terrarum non sit in orbi; Infinita tamen nisi erit uis materiai Vnde ea progigni possit concepta, creari Non poterit, neque, quod superest, procrescere alique. Quippe etenim sumam hoc quoque uti finita per omne Corpora iactari unius genitalia rei, Vnde ubi qua ui et quo pacto congressa coibunt Materiae tanto in pelago turbaque aliena? Non, ut opinor, habent rationem conciliandi Sed quasi naufragiis magnis multisque coortis Disiectare solet magnum mare transtra cauernas Antemnas proram malos tonsasque natantis, Per terrarum omnis oras fluitantia aplustra Vt uideantur et indicium mortalibus edant, Infidi maris insidias uirisque dolumque Vt uitare uelint, neue ullo tempore credant, Subdola cum ridet placidi pellacia ponti, Sic tibi si finita semel primordia quaedam Constitues, aeuum debebunt sparsa per omnem Disiectare aestus diuersi materiai, Numquam in concilium ut possint compulsa coire Nec remorari in concilio nec crescere adaucta; Quorum utrumque palam fieri manifesta docet res, Et res progigni et genitas procrescere posse. Esse igitur genere in quouis primordia rerum Infinita palam est unde omnia suppeditantur. Nec superare queunt motus itaque exitiales Perpetuo neque in aeternum sepelire salutem, Nec porro rerum genitales auctificique Motus perpetuo possunt seruare creata. Sic aequo geritur certamine principiorum Ex infinito contractum tempore bellum. Nunc hic nunc illic superant uitalia rerum Et superantur item. miscetur funere uagor Quem pueri tollunt uisentes luminis oras; Nec nox ulla diem neque noctem aurora secutast Quae non audierit mixtos uagitibus aegris Ploratus mortis comites et funeris atri. Illud in his obsignatum quoque rebus habere Conuenit et memori mandatum mente tenere, Nil esse, in promptu quorum natura uidetur, Quod genere ex uno consistat principiorum, Nec quicquam quod non permixto semine constet; Et quodcumque magis uis multas possidet in se Atque potestates, ita plurima principiorum In sese genera ac uarias docet esse figuras. Principio tellus habet in se corpora prima Vnde mare immensum uoluentes frigora fontes Assidue renouent, habet ignes unde oriantur. Nam multis succensa locis ardent sola terrae, Ex imis uero furit ignibus impetus Aetnae. Tum porro nitidas fruges arbustaque laeta Gentibus humanis habet unde extollere possit, Vnde etiam fluuios frondis et pabula laeta Montiuago generi possit praebere ferarum. Quare magna deum mater materque ferarum Et nostri genetrix haec dicta est corporis una. Hanc ueteres Graium docti cecinere poetae Sedibus in curru biiugos agitare leones, Aeris in spatio magnam pendere docentes Tellurem neque posse in terra sistere terram. Adiunxere feras, quia quamuis effera proles Officiis debet molliri uicta parentum. Muralique caput summum cinxere corona, Eximiis munita locis quia sustinet urbis; Quo nunc insigni per magnas praedita terras Horrifice fertur diuinae matris imago. Hanc uariae gentes antiquo more sacrorum Idaeam uocitant matrem Phrygiasque cateruas Dant comites, quia primum ex illis finibus edunt Per terrarum orbem fruges coepisse creari. Gallos attribuunt, quia, numen qui uiolarint Matris et ingrati genitoribus inuenti sint, Significare uolunt indignos esse putandos, Viuam progeniem qui in oras luminis edant. Tympana tenta tonant palmis et cymbala circum Concaua, raucisonoque minantur cornua cantu, Et Phrygio stimulat numero caua tibia mentis, Telaque praeportant uiolenti signa furoris, Ingratos animos atque impia pectora uulgi Conterrere metu quae possint numini' diuae. Ergo cum primum magnas inuecta per urbis Munificat tacita mortalis muta salute, Aere atque argento sternunt iter omne uiarum Largifica stipe ditantes ninguntque rosarum Floribus umbrantes matrem comitumque cateruas. Hic armata manus, Curetas nomine Grai Quos memorant Phrygios, inter se forte <quod armis> Ludunt in numerumque exsultant sanguine laeti Terrificas capitum quatientes numine cristas, Dictaeos referunt Curetas qui Iouis illum Vagitum in Creta quondam occultasse feruntur, Cum pueri circum puerum pernice chorea Armati in numerum pulsarent aeribus aera, Ne Saturnus eum malis mandaret adeptus Aeternumque daret matri sub pectore uulnus. Propterea magnam armati matrem comitantur, Aut quia significant diuam praedicere ut armis Ac uirtute uelint patriam defendere terram Praesidioque parent decorique parentibus esse. Quae bene et eximie quamuis disposta ferantur, Longe sunt tamen a uera ratione repulsa. Omnis enim per se diuum natura necessest Immortali aeuo summa cum pace fruatur Semota ab nostris rebus seiunctaque longe. Nam priuata dolore omni, priuata periclis, Ipsa suis pollens opibus, nil indiga nostri, Nec bene promeritis capitur neque tangitur ira. Terra quidem uero caret omni tempore sensu, Et quia multarum potitur primordia rerum, Multa modis multis effert in lumina solis. Hic siquis mare Neptunum Cereremque uocare Constituet fruges et Bacchi nomine abuti Mauult quam laticis proprium proferre uocamen, Concedamus ut hic terrarum dictitet orbem Esse deum matrem, dum uera re tamen ipse Religione animum turpi contingere parcat. Saepe itaque ex uno tondentes gramina campo Lanigerae pecudes et equorum duellica proles Buceriaeque greges eodem sub tegmine caeli Ex unoque sitim sedantes flumine aquai Dissimili uiuunt specie retinentque parentum Naturam et mores generatim quaeque imitantur. Tanta est in quouis genere herbae materiai Dissimilis ratio, tanta est in flumine quoque. Hinc porro quamuis animantem ex omnibus unam Ossa cruor uenae calor umor uiscera nerui Constituunt; quae sunt porro distantia longe, Dissimili perfecta figura principiorum. Tum porro quaecumque igni flammata cremantur, Si nil praeterea, tamen haec in corpore condunt Vnde ignem iacere et lumen summittere possint Scintillasque agere ac late differre fauillam. Cetera consimili mentis ratione peragrans Inuenies igitur multarum semina rerum Corpore celare et uarias cohibere figuras. Denique multa uides quibus et color et sapor una Reddita sunt cum odore. in primis pleraque dona Haec igitur uariis debent constare figuris; Nidor enim penetrat qua fucus non it in artus, Fucus item sorsum, <sorsum> sapor insinuatur Sensibus; ut noscas primis differre figuris. Dissimiles igitur formae glomeramen in unum Conueniunt et res permixto semine constant. Quin etiam passim nostris in uersibus ipsis Multa elementa uides multis communia uerbis, Cum tamen inter se uersus ac uerba necesse est Confiteare alia ex aliis constare elementis; Non quo multa parum communis littera currat Aut nulla inter se duo sint ex omnibus isdem, Sed quia non uulgo paria omnibus omnia constant. Sic aliis in rebus item communia multa Multarum rerum cum sint primordia, uerum Dissimili tamen inter se consistere summa Possunt; ut merito ex aliis constare feratur Humanum genus et fruges arbustaque laeta. Nec tamen omnimodis conecti posse putandum est Omnia. nam uulgo fieri portenta uideres, Semiferas hominum species exsistere et altos Interdum ramos egigni corpore uiuo, Multaque conecti terrestria membra marinis, Tum flammam taetro spirantis ore Chimaeras Pascere naturam per terras omniparentis. Quorum nil fieri manifestum est, omnia quando Seminibus certis certa genetrice creata Conseruare genus crescentia posse uidemus. Scilicet id certa fieri ratione necessust. Nam sua cuique cibis ex omnibus intus in artus Corpora discedunt conexaque conuenientis Efficiunt motus. at contra aliena uidemus Reicere in terras naturam, multaque caecis Corporibus fugiunt e corpore percita plagis, Quae neque conecti quoquam potuere neque intus Vitalis motus consentire atque imitari. Sed ne forte putes animalia sola teneri Legibus hisce, eadem ratio res terminat omnis. Nam ueluti tota natura dissimiles sunt Inter se genitae res quaeque, ita quamque necessest Dissimili constare figura principiorum; Non quo multa parum simili sint praedita forma, Sed quia non uulgo paria omnibus omnia constant. Semina cum porro distent, differre necessust Interualla uias conexus pondera plagas Concursus motus, quae non animalia solum Corpora seiungunt, sed terras ac mare totum Secernunt caelumque a terris omne retentant. Nunc age dicta meo dulci quaesita labore Percipe, ne forte haec albis ex alba rearis Principiis esse, ante oculos quae candida cernis, Aut ea quae nigrant nigro de semine nata; Niue alium quemuis quae sunt imbuta colorem, Propterea gerere hunc credas, quod materiai Corpora consimili sint eius tincta colore. Nullus enim color est omnino materiai Corporibus, neque par rebus neque denique dispar. In quae corpora si nullus tibi forte uidetur Posse animi iniectus fieri, procul auius erras. Nam cum caecigeni, solis qui lumina numquam Dispexere, tamen cognoscant corpora tactu Ex ineunte aeuo nullo coniuncta colore, Scire licet nostrae quoque menti corpora posse Verti in notitiam nullo circumlita fuco. Denique nos ipsi caecis quaecumque tenebris Tangimus, haud ullo sentimus tincta colore. Quod quoniam uinco fieri, nunc esse docebo Omnis enim color omnino mutatur in omnis; Quod facere haud ullo debent primordia pacto. Immutabile enim quiddam superare necessest, Ne res ad nilum redigantur funditus omnes. Nam quodcumque suis mutatum finibus exit, Continuo hoc mors est illius quod fuit ante. Proinde colore caue contingas semina rerum, Ne tibi res redeant ad nilum funditus omnes. Praeterea si nulla coloris principiis est Reddita natura et uariis sunt praedita formis, E quibus omne genus gignunt uariantque colores Propterea, magni quod refert semina quaeque Cum quibus et quali positura contineantur Et quos inter se dent motus accipiantque, Perfacile extemplo rationem reddere possis Cur ea quae nigro fuerint paulo ante colore, Marmoreo fieri possint candore repente; Vt mare, cum magni commorunt aequora uenti, Vertitur in canos candenti marmore fluctus. Dicere enim possis, nigrum quod saepe uidemus, Materies ubi permixta est illius et ordo Principiis mutatus et addita demptaque quaedam, Continuo id fieri ut candens uideatur et album Quod si caeruleis constarent aequora ponti Seminibus, nullo possent albescere pacto. Nam quocumque modo perturbes caerula quae sint, Numquam in marmoreum possunt migrare colorem. Sin alio atque alio sunt semina tincta colore Quae maris efficiunt unum purumque nitorem, Vt saepe ex aliis formis uariisque figuris Efficitur quiddam quadratum unaque figura, Conueniebat, ut in quadrato cernimus esse Dissimilis formas, ita cernere in aequore ponti Aut alio in quouis uno puroque nitore Dissimilis longe inter se uariosque colores. Praeterea nil officiunt obstantque figurae Dissimiles quo quadratum minus omne sit extra; At uarii rerum impediunt prohibentque colores Quominus esse uno possit res tota nitore. Tum porro quae ducit et inlicit ut tribuamus Principiis rerum nonnumquam causa colores, Occidit, ex albis quoniam non alba creantur, Nec quae nigra cluent de nigris sed uariis ex. Quippe etenim multo procliuius exorientur Candida de nullo quam nigro nata colore Aut alio quouis qui contra pugnet et obstet. Praeterea quoniam nequeunt sine luce colores Esse neque in lucem exsistunt primordia rerum, Scire licet quam sint nullo uelata colore. Qualis enim caecis poterit color esse tenebris? Lumine quin ipso mutatur propterea quod Recta aut obliqua percussus luce refulget; Pluma columbarum quo pacto in sole uidetur, Quae sita ceruices circum collumque coronat; Namque alias fit uti claro sit rubra pyropo, Interdum quodam sensu fit uti uideatur Inter curalium uiridis miscere zmaragdos. Caudaque pauonis, larga cum luce repleta est, Consimili mutat ratione obuersa colores; Qui quoniam quodam gignuntur luminis ictu, Scire licet, sine eo fieri non posse putandum est. Et quoniam plagae quoddam genus excipit in se Pupula, cum sentire colorem dicitur album, Atque aliud porro, nigrum cum et cetera sentit, Nec refert ea quae tangas quo forte colore Praedita sint, uerum quali magis apta figura, Scire licet nil principiis opus esse colore, Sed uariis formis uariantis edere tactus. Praeterea quoniam non certis certa figuris Est natura coloris et omnia principiorum Formamenta queunt in quouis esse nitore, Cur ea quae constant ex illis non pariter sunt Omne genus perfusa coloribus in genere omni? Conueniebat enim coruos quoque saepe uolantis Ex albis album pinnis iactare colorem Et nigros fieri nigro de semine cycnos Aut alio quouis uno uarioque colore. Quin etiam quanto in partis res quaeque minutas Distrahitur magis, hoc magis est ut cernere possis Euanescere paulatim stinguique colorem; Vt fit ubi in paruas partis discerpitur austrum: Purpura poeniceusque color clarissimu' multo, Filatim cum distractum est, disperditur omnis; Noscere ut hinc possis prius omnem efflare colorem Particulas quam discedant ad semina rerum. Postremo quoniam non omnia corpora uocem Mittere concedis neque odorem, propterea fit Vt non omnibus attribuas sonitus et odores. Sic oculis quoniam non omnia cernere quimus, Scire licet quaedam tam constare orba colore Quam sine odore ullo quaedam sonituque remota, Nec minus haec animum cognoscere posse sagacem Quam quae sunt aliis rebus priuata notare. Sed ne forte putes solo spoliata colore Corpora prima manere, etiam secreta teporis Sunt ac frigoris omnino calidique uaporis, Et sonitu sterila et suco ieiuna feruntur, Nec iaciunt ullum proprium de corpore odorem. Sicut amaracini blandum stactaeque liquorem Et nardi florem, nectar qui naribus halat, Cum facere instituas, cum primis quaerere par est, Quoad licet ac possis reperire, inolentis oliui Naturam, nullam quae mittat naribus auram, Quam minime ut possit mixtos in corpore odores Concoctosque suo contractans perdere uiro, Propterea tandem debent primordia rerum Non adhibere suum gignundis rebus odorem Nec sonitum, quoniam nil ab se mittere possunt, Nec simili ratione saporem denique quemquam Nec frigus neque item calidum tepidumque uaporem, Cetera; quae cum ita sunt tamen ut mortalia constent, Molli lenta, fragosa putri, caua corpore raro, Omnia sint a principiis seiuncta necessest, Immortalia si uolumus subiungere rebus Fundamenta quibus nitatur summa salutis; Ne tibi res redeant ad nilum funditus omnes. Nunc ea quae sentire uidemus cumque necessest Ex insensilibus tamen omnia confiteare Principiis constare. neque id manifesta refutant Nec contra pugnant, in promptu cognita quae sunt, Sed magis ipsa manu ducunt et credere cogunt Ex insensilibus, quod dico, animalia gigni. Quippe uidere licet uiuos exsistere uermis Stercore de taetro, putorem cum sibi nacta est Intempestiuis ex imbribus umida tellus; Praeterea cunctas itidem res uertere sese. Vertunt se fluuii frondes et pabula laeta In pecudes, uertunt pecudes in corpora nostra Naturam, et nostro de corpore saepe ferarum Augescunt uiris et corpora pennipotentum. Ergo omnis natura cibos in corpora uiua Vertit et hinc sensus animantum procreat omnis, Non alia longe ratione atque arida ligna Explicat in flammas et <in> ignis omnia uersat. Iamne uides igitur magni primordia rerum Referre in quali sint ordine quaeque locata Et commixta quibus dent motus accipiantque? Tum porro quid id est, animum quod percutit ipsum, Quod mouet et uarios sensus expromere cogit, Ex insensilibus ne credas sensile gigni? Nimirum lapides et ligna et terra quod una Mixta tamen nequeunt uitalem reddere sensum. Illud in his igitur rebus meminisse decebit, Non ex omnibus omnino, quaecumque creant res Sensilia, extemplo me gigni dicere sensus, Sed magni referre ea primum quantula constent, Sensile quae faciunt, et qua sint praedita forma, Motibus ordinibus posituris denique quae sint. Quarum nil rerum in lignis glebisque uidemus; Et tamen haec, cum sunt quasi putrefacta per imbris, Vermiculos pariunt, quia corpora materiai Antiquis ex ordinibus permota noua re Conciliantur ita ut debent animalia gigni. Deinde ex sensilibus qui sensile posse creari Constituunt porro ex aliis sentire suetis, Mollia cum faciunt. nam sensus iungitur omnis Visceribus neruis uenis, quaecumque uidemus Mollia mortali consistere corpore creta. Sed tamen esto iam posse haec aeterna manere: Nempe tamen debent aut sensum partis habere Aut simili totis animalibus esse putari. At nequeant per se partes sentire necesse est; Namque ad nos sensus membrorum respicit omnis, Nec manus a nobis potis est secreta neque ulla Corporis omnino sensum pars sola tenere. Linquitur ut totis animantibus assimulentur. Sic itidem quae sentimus sentire necessest, Vitali ut possint consentire undique sensu. Qui poterunt igitur rerum primordia dici Et leti uitare uias, animalia cum sint, Atque animalia sint mortalibus una eademque? Quod tamen ut possint, at coetu concilioque Nil facient praeter uulgum turbamque animantum, Scilicet ut nequeant homines armenta feraeque Inter sese ullam rem gignere conueniundo. Quod si forte suum dimittunt corpore sensum Atque alium capiunt, quid opus fuit attribui id quod Detrahitur? tum praeterea, quod uidimus ante, Quatenus in pullos animalis uertier oua Cernimus alituum uermisque efferuere, terram Intempestiuos cum putor cepit ob imbris, Scire licet gigni posse ex non sensibu' sensus. Quod si forte aliquis dicet dumtaxat oriri Posse a non sensu sensum mutabilitate, Aut aliquo tamquam partu quo proditur extra, Huic satis illud erit planum facere atque probare Non fieri partum nisi concilio ante coacto Nec quicquam commutari sine conciliatu. Principio nequeunt ullius corporis esse Sensus ante ipsam genitam naturam animantis, Nimirum quia materies disiecta tenetur Aere fluminibus terris terraque creatis, Nec congressa modo uitalis conuenienti Contulit inter se motus, quibus omnituentes Accensi sensus animantem quamque tuentur. Praeterea quamuis animantem grandior ictus, Quam patitur natura, repente adfligit et omnis Corporis atque animi pergit confundere sensus. Dissoluuntur enim positurae principiorum Et penitus motus uitales impediuntur, Donec materies, omnis concussa per artus, Vitalis animae nodos a corpore soluit Dispersamque foras per caulas eicit omnis. Nam quid praeterea facere ictum posse reamur Oblatum, nisi discutere ac dissoluere quaeque? Fit quoque uti soleant minus oblato acriter ictu Reliqui motus uitales uincere saepe, Vincere, et ingentis plagae sedare tumultus Inque suos quicquid rursus reuocare meatus Et quasi iam leti dominantem in corpore motum Discutere ac paene amissos accendere sensus. Nam quare potius leti iam limine ab ipso Ad uitam possint collecta mente reuerti, Quam quo decursum prope iam siet ire et abire? Praeterea quoniam dolor est ubi materiai Corpora ui quadam per uiscera uiua per artus Sollicitata suis trepidant in sedibus intus, Inque locum quando remigrant, fit blanda uoluptas, Scire licet nullo primordia posse dolore Temptari nullamque uoluptatem capere ex se; Quandoquidem non sunt ex ullis principiorum Corporibus, quorum motus nouitate laborent Aut aliquem fructum capiant dulcedinis almae. Haud igitur debent esse ullo praedita sensu. Denique uti possint sentire animalia quaeque, Principiis si iam est sensus tribuendus eorum, Quid, genus humanum propritim de quibus auctumst? Scilicet et risu tremulo concussa cachinnant Et lacrimis spargunt rorantibus ora genasque Multaque de rerum mixtura dicere callent Et sibi proporro quae sint primordia quaerunt; Quandoquidem totis mortalibus assimulata Ipsa quoque ex aliis debent constare elementis, Inde alia ex aliis, nusquam consistere ut ausis: Quippe sequar, quodcumque loqui ridereque dices Et sapere, ex aliis eadem haec facientibus ut sit. Quod si delira haec furiosaque cernimus esse Et ridere potest non ex ridentibus auctus Et sapere et doctis rationem reddere dictis Non ex seminibus sapientibus atque disertis, Qui minus esse queant ea quae sentire uidemus Seminibus permixta carentibus undique sensu? Denique caelesti sumus omnes semine oriundi; Omnibus ille idem pater est, unde alma liquentis Vmoris guttas mater cum terra recepit, Feta parit nitidas fruges arbustaque laeta Et genus humanum, parit omnia saecla ferarum, Pabula cum praebet quibus omnes corpora pascunt Et dulcem ducunt uitam prolemque propagant; Quapropter merito maternum nomen adepta est. Cedit item retro, de terra quod fuit ante, In terras et quod missumst ex aetheris oris, Id rursum caeli rellatum templa receptant. Nec sic interimit mors res ut materiai Corpora conficiat, sed coetum dissipat ollis. Inde aliis aliud coniungit et efficit omnes Res ita conuertant formas mutentque colores Et capiant sensus et puncto tempore reddant, Vt noscas referre eadem primordia rerum Cum quibus et quali positura contineantur Et quos inter se dent motus accipiantque, Neue putes aeterna penes residere potesse Corpora prima quod in summis fluitare uidemus Rebus et interdum nasci subitoque perire. Quin etiam refert nostris in uersibus ipsis Cum quibus et quali sint ordine quaeque locata; Namque eadem caelum mare terras flumina solem Significant, eadem fruges arbusta animantis; Si non omnia sunt, at multo maxima pars est Consimilis; uerum positura discrepitant res. Sic ipsis in rebus item iam materiai Concursus motus ordo positura figurae Cum permutantur, mutari res quoque debent. Nunc animum nobis adhibe ueram ad rationem. Nam tibi uementer noua res molitur ad auris Accidere et noua se species ostendere rerum. Sed neque tam facilis res ulla est quin ea primum Difficilis magis ad credendum constet, itemque Nil adeo magnum neque tam mirabile quicquam Quod non paulatim minuant mirarier omnes. Principio caeli clarum purumque colorem, Quaeque in se cohibet, palantia sidera passim, Lunamque et solis praeclara luce nitorem; Omnia quae nunc si primum mortalibus essent, Ex improuiso si sint obiecta repente, Quid magis his rebus poterat mirabile dici Aut minus ante quod auderent fore credere gentes? Nil, ut opinor: ita haec species miranda fuisset. Quam tibi iam nemo, fessus satiate uidendi, Suspicere in caeli dignatur lucida templa! Desine quapropter nouitate exterritus ipsa Exspuere ex animo rationem, sed magis acri Iudicio perpende et, si tibi uera uidentur, Dede manus, aut, si falsum est, accingere contra. Quaerit enim rationem animus, cum summa loci sit Infinita foris haec extra moenia mundi, Quid sit ibi porro quo prospicere usque uelit mens Atque animi iactus liber quo peruolet ipse. Principio nobis in cunctas undique partis Et latere ex utroque <supra> subterque per omne Nulla est finis; uti docui, res ipsaque per se Vociferatur, et elucet natura profundi. Nullo iam pacto ueri simile esse putandumst, Vndique cum uersum spatium uacet infinitum Seminaque innumero numero summaque profunda Multimodis uolitent aeterno percita motu, Hunc unum terrarum orbem caelumque creatum, Nil agere illa foris tot corpora materiai; Cum praesertim hic sit natura factus, ut ipsa Sponte sua forte offensando semina rerum Multimodis temere incassum frustraque coacta Tandem coluerunt ea quae coniecta repente Magnarum rerum fierent exordia semper, Terrai maris et caeli generisque animantum. Quare etiam atque etiam talis fateare necessest Esse alios alibi congressus materiai, Qualis hic est, auido complexu quem tenet aether. Praeterea cum materies est multa parata, Cum locus est praesto nec res nec causa moratur Vlla, geri debent nimirum et confieri res. Nunc et seminibus si tanta est copia quantam Enumerare aetas animantum non queat omnis, Vis<que> eadem <et> natura manet quae semina rerum Conicere in loca quaeque queat simili ratione Atque huc sunt coniecta, necesse est confiteare Esse alios aliis terrarum in partibus orbis Et uarias hominum gentis et saecla ferarum. Huc accedit ut in summa res nulla sit una, Vnica quae gignatur et unica solaque crescat, Quin alicuiu' siet saecli permultaque eodem Sint genere. in primis animalibus inice mentem; Inuenies sic montiuagum genus esse ferarum, Sic hominum genitam prolem, sic denique mutas Squamigerum pecudes et corpora cuncta uolantum. Quapropter caelum simili ratione fatendumst Terramque et solem lunam mare, cetera quae sunt, Non esse unica, sed numero magis innumerali; Quandoquidem uitae depactus terminus alte Tam manet haec et tam natiuo corpore constant, Quam genus omne quod hic generatimst rebus abundans. Quae bene cognita si teneas, natura uidetur Libera continuo dominis priuata superbis Ipsa sua per se sponte omnia dis agere expers. Nam pro sancta deum tranquilla pectora pace Quae placidum degunt aeuum uitamque serenam, Quis regere immensi summam, quis habere profundi Indu manu ualidas potis est moderanter habenas, Quis pariter caelos omnis conuertere et omnis Ignibus aetheriis terras suffire feraces, Omnibus inue locis esse omni tempore praesto, Nubibus ut tenebras faciat caelique serena Concutiat sonitu, tum fulmina mittat et aedes Saepe suas disturbet et in deserta recedens Saeuiat exercens telum quod saepe nocentis Praeterit exanimatque indignos inque merentis? Multaque post mundi tempus genitale diemque Primigenum maris et terrae solisque coortum Addita corpora sunt extrinsecus, addita circum Semina quae magnum iaculando contulit omne; Vnde mare et terrae possent augescere et unde Appareret spatium caeli domus altaque tecta Tolleret a terris procul et consurgeret aer. Nam sua cuique locis ex omnibus omnia plagis Corpora distribuuntur et ad sua saecla recedunt, Vmor ad umorem, terreno corpore terra Crescit et ignem ignes procudunt aetheraque aether, Donec ad extremum crescendi perfica finem Omnia perduxit rerum natura creatrix; Vt fit ubi nilo iam plus est quod datur intra Vitalis uenas quam quod fluit atque recedit. Omnibus hic aetas debet consistere rebus, Hic natura suis refrenat uiribus auctum. Nam quaecumque uides hilaro grandescere adauctu Paulatimque gradus aetatis scandere adultae, Plura sibi assumunt quam de se corpora mittunt, Dum facile in uenas cibus omnis inditur et dum Non ita sunt late dispessa ut multa remittant Et plus dispendi faciant quam uescitur aetas. Nam certe fluere atque recedere corpora rebus Multa manus dandum est; sed plura accedere debent, Donec alescendi summum tetigere cacumen. Inde minutatim uiris et robur adultum Frangit et in partem peiorem liquitur aetas. Quippe etenim quanto est res amplior, augmine adempto, Et quo latior est, in cunctas undique partis Plura modo dispergit et ab se corpora mittit, Nec facile in uenas cibus omnis diditur ei Nec satis est, pro quam largos exaestuat aestus, Vnde queat tantum suboriri ac suppeditare. Iure igitur pereunt, cum rarefacta fluendo Sunt et cum externis succumbunt omnia plagis, Quandoquidem grandi cibus aeuo denique defit, Nec tuditantia rem cessant extrinsecus ullam Corpora conficere et plagis infesta domare. Sic igitur magni quoque circum moenia mundi Expugnata dabunt labem putrisque ruinas. Omnia debet enim cibus integrare nouando Et fulcire cibus, <cibus> omnia sustentare, Nequiquam, quoniam nec uenae perpetiuntur Quod satis est neque quantum opus est natura ministrat. Iamque adeo fracta est aetas effetaque tellus Vix animalia parua creat quae cuncta creauit Saecla deditque ferarum ingentia corpora partu. Haud, ut opinor, enim mortalia saecla superne Aurea de caelo demisit funis in arua Nec mare nec fluctus plangentes saxa crearunt, Sed genuit tellus eadem quae nunc alit ex se. Praeterea nitidas fruges uinetaque laeta Sponte sua primum mortalibus ipsa creauit, Ipsa dedit dulcis fetus et pabula laeta; Quae nunc uix nostro grandescunt aucta labore, Conterimusque boues et uiris agricolarum, Conficimus ferrum uix aruis suppeditati: Vsque adeo parcunt fetus augentque laborem. Iamque caput quassans grandis suspirat arator Crebrius, incassum magnos cecidisse labores, Et cum tempora temporibus praesentia confert Praeteritis, laudat fortunas saepe parentis. Tristis item uetulae uitis sator atque <uietae> Temporis incusat momen caelumque fatigat, Et crepat, antiquum genus ut pietate repletum Perfacile angustis tolerarit finibus aeuum, Cum minor esset agri multo modus ante uiritim. Nec tenet omnia paulatim tabescere et ire Ad †scopulum† spatio aetatis defessa uetusto. E tenebris tantis tam clarum extollere lumen Qui primus potuisti illustrans commoda uitae, Te sequor, o Graiae gentis decus, inque tuis nunc Ficta pedum pono pressis uestigia signis, Non ita certandi cupidus quam propter amorem Quod te imitari aueo; quid enim contendat hirundo Cycnis, aut quidnam tremulis facere artubus haedi Consimile in cursu possint et fortis equi uis? Tu pater es, rerum inuentor, tu patria nobis Suppeditas praecepta, tuisque ex, inclute, chartis, Floriferis ut apes in saltibus omnia libant, Omnia nos itidem depascimur aurea dicta, Aurea, perpetua semper dignissima uita. Nam simul ac ratio tua coepit uociferari Naturam rerum, diuina mente coorta, Diffugiunt animi terrores, moenia mundi Discedunt, totum uideo per inane geri res. Apparet diuum numen sedesque quietae Quas neque concutiunt uenti nec nubila nimbis Aspergunt neque nix acri concreta pruina Cana cadens uiolat semperque innubilus aether Integit, et large diffuso lumine ridet. Omnia suppeditat porro natura neque ulla Res animi pacem delibat tempore in ullo. At contra nusquam apparent Acherusia templa Nec tellus obstat quin omnia dispiciantur, Sub pedibus quaecumque infra per inane geruntur. His ibi me rebus quaedam diuina uoluptas Percipit atque horror, quod sic natura tua ui Tam manifesta patens ex omni parte retecta est. Et quoniam docui, cunctarum exordia rerum Qualia sint et quam uariis distantia formis Sponte sua uolitent aeterno percita motu Quoue modo possint res ex his quaeque creari, Hasce secundum res animi natura uidetur Atque animae claranda meis iam uersibus esse Et metus ille foras praeceps Acheruntis agendus, Funditus humanam qui uitam turbat ab imo Omnia suffundens mortis nigrore neque ullam Esse uoluptatem liquidam puramque relinquit. Nam quod saepe homines morbos magis esse timendos Infamemque ferunt uitam quam Tartara leti Et se scire animi naturam sanguinis esse Aut etiam uenti, si fert ita forte uoluntas, Nec prorsum quicquam nostrae rationis egere, Hinc licet aduertas animum magis omnia laudis Iactari causa quam quod res ipsa probetur Extorres idem patria longeque fugati Conspectu ex hominum, foedati crimine turpi, Omnibus aerumnis affecti denique uiuunt, Et quocumque tamen miseri uenere parentant Et nigras mactant pecudes et manibu' diuis Inferias mittunt multoque in rebus acerbis Acrius aduertunt animos ad religionem. Quo magis in dubiis hominem spectare periclis Conuenit aduersisque in rebus noscere qui sit; Nam uerae uoces tum demum pectore ab imo Eliciuntur et eripitur persona, manet res. Denique auarities et honorum caeca cupido Quae miseros homines cogunt transcendere finis Iuris et interdum socios scelerum atque ministros Noctes atque dies niti praestante labore Ad summas emergere opes, haec uulnera uitae Non minimam partem mortis formidine aluntur. Turpis enim ferme contemptus et acris egestas Semota ab dulci uita stabilique uidetur Et quasi iam leti portas cunctarier ante; Vnde homines dum se falso terrore coacti Effugisse uolunt longe longeque remosse, Sanguine ciuili rem conflant diuitiasque Conduplicant auidi, caedem caede accumulantes; Crudeles gaudent in tristi funere fratris Et consanguineum mensas odere timentque. Consimili ratione ab eodem saepe timore Macerat inuidia ante oculos illum esse potentem, Illum aspectari, claro qui incedit honore, Ipsi se in tenebris uolui caenoque queruntur Intereunt partim statuarum et nominis ergo Et saepe usque adeo, mortis formidine, uitae Percipit humanos odium lucisque uidendae, Vt sibi consciscant maerenti pectore letum Obliti fontem curarum hunc esse timorem, Hunc uexare pudorem, hunc uincula amicitiai Rumpere et in summa pietatem euertere suadet. Nam iam saepe homines patriam carosque parentis Prodiderunt, uitare Acherusia templa petentes. Nam ueluti pueri trepidant atque omnia caecis In tenebris metuunt, sic nos in luce timemus Interdum, nilo quae sunt metuenda magis quam Quae pueri in tenebris pauitant finguntque futura. Hunc igitur terrorem animi tenebrasque necessest Non radii solis neque lucida tela diei Discutiant, sed naturae species ratioque. Primum animum dico, mentem quam saepe uocamus, In quo consilium uitae regimenque locatum est, Esse hominis partem nilo minus ac manus et pes Atque oculi partes animantis totius exstant. Sensum animi certa non esse in parte locatum, Verum habitum quendam uitalem corporis esse, Harmoniam Grai quam dicunt, quod faciat nos Viuere cum sensu, nulla cum in parte siet mens; Vt bona saepe ualetudo cum dicitur esse Corporis, et non est tamen haec pars ulla ualentis. Sic animi sensum non certa parte reponunt; Magno opere in quo mi diuersi errare uidentur. Saepe itaque in promptu corpus quod cernitur aegret, Cum tamen ex alia laetamur parte latenti; Et retro fit uti contra sit saepe uicissim, Cum miser ex animo laetatur corpore toto; Non alio pacto quam si, pes cum dolet aegri, In nullo caput interea sit forte dolore. Praeterea molli cum somno dedita membra Effusumque iacet sine sensu corpus onustum, Est aliud tamen in nobis quod tempore in illo Multimodis agitatur et omnis accipit in se Laetitiae motus et curas cordis inanis. Nunc animam quoque ut in membris cognoscere possis Esse neque harmonia corpus sentire solere, Principio fit uti detracto corpore multo Saepe tamen nobis in membris uita moretur; Atque eadem rursum, cum corpora pauca caloris Diffugere forasque per os est editus aer, Deserit extemplo uenas atque ossa relinquit; Noscere ut hinc possis non aequas omnia partis Corpora habere neque ex aequo fulcire salutem, Sed magis haec, uenti quae sunt calidique uaporis Semina, curare in membris ut uita moretur. Est igitur calor ac uentus uitalis in ipso Corpore qui nobis moribundos deserit artus. Quapropter quoniam est animi natura reperta Atque animae quasi pars hominis, redde harmoniai Nomen, ad organicos alto delatum Heliconi; Siue aliunde ipsi porro traxere et in illam Transtulerunt, proprio quae tum res nomine egebat. Quidquid id est, habeant: tu cetera percipe dicta. Nunc animum atque animam dico coniuncta teneri Inter se atque unam naturam conficere ex se, Sed caput esse quasi et dominari in corpore toto Consilium quod nos animum mentemque uocamus. Idque situm media regione in pectoris haeret. Hic exsultat enim pauor ac metus, haec loca circum Laetitiae mulcent; hic ergo mens animusquest. Cetera pars animae per totum dissita corpus Paret et ad numen mentis momenque mouetur. Idque sibi solum per se sapit, et sibi gaudet, Cum neque res animam neque corpus commouet una. Et quasi, cum caput aut oculus temptante dolore Laeditur in nobis, non omni concruciamur Corpore, sic animus nonnumquam laeditur ipse Laetitiaque uiget, cum cetera pars animai Per membra atque artus nulla nouitate cietur. Verum ubi uementi magis est commota metu mens, Consentire animam totam per membra uidemus Sudoresque ita palloremque exsistere toto Corpore et infringi linguam uocemque aboriri, Caligare oculos, sonere auris, succidere artus, Denique concidere ex animi terrore uidemus Saepe homines; facile ut quiuis hinc noscere possit Esse animam cum animo coniunctam, quae cum animi ui Percussast, exim corpus propellit et icit. Haec eadem ratio naturam animi atque animai Corpoream docet esse. ubi enim propellere membra, Corripere ex somno corpus mutareque uultum Atque hominem totum regere ac uersare uidetur, Quorum nil fieri sine tactu posse uidemus Nec tactum porro sine corpore, nonne fatendumst Corporea natura animum constare animamque? Praeterea pariter fungi cum corpore et una Consentire animum nobis in corpore cernis. Si minus offendit uitam uis horrida teli Ossibus ac neruis disclusis intus adacta, At tamen insequitur languor terraeque petitus Suauis et in terra mentis qui gignitur aestus, Interdumque quasi exsurgendi incerta uoluntas. Ergo corpoream naturam animi esse necessest, Corporeis quoniam telis ictuque laborat. Is tibi nunc animus quali sit corpore et unde Constiterit pergam rationem reddere dictis. Principio esse aio persubtilem atque minutis Perquam corporibus factum constare. id ita esse Hinc licet aduertas animum ut pernoscere possis. Nil adeo fieri celeri ratione uidetur, Quam sibi mens fieri proponit et incohat ipsa. Ocius ergo animus quam res se perciet ulla, Ante oculos quorum in promptu natura uidetur. At quod mobile tanto operest, constare rotundis Perquam seminibus debet perquamque minutis, Momine uti paruo possint impulsa moueri. Namque mouetur aqua et tantillo momine flutat Quippe uolubilibus paruisque creata figuris. At contra mellis constantior est natura Et pigri latices magis et cunctantior actus; Haeret enim inter se magis omnis materiai Copia, nimirum quia non tam leuibus exstat Corporibus neque tam subtilibus atque rotundis. Namque papaueris aura potest suspensa leuisque Cogere ut ab summo tibi diffluat altus aceruus: At contra lapidum collectum spicarumque Noenu potest. igitur paruissima corpora proquam Et leuissima sunt, ita mobilitate fruuntur. At contra quaecumque magis cum pondere magno Asperaque inueniuntur, eo stabilita magis sunt. Nunc igitur quoniam est animi natura reperta Mobilis egregie, perquam constare necessest Corporibus paruis et leuibus atque rotundis. Quae tibi cognita res in multis, o bone, rebus Vtilis inuenietur et opportuna cluebit. Haec quoque res etiam naturam dedicat eius, Quam tenui constet textura quamque loco se Contineat paruo, si possit conglomerari, Quod simul atque hominem leti secura quies est Indepta atque animi natura animaeque recessit, Nil ibi libatum de toto corpore cernas Ad speciem, nil ad pondus: mors omnia praestat Vitalem praeter sensum calidumque uaporem. Ergo animam totam perparuis esse necessest Seminibus, nexam per uenas uiscera neruos; Quatenus, omnis ubi e toto iam corpore cessit, Extima membrorum circumcaesura tamen se Incolumem praestat nec defit ponderis hilum. Quod genus est Bacchi cum flos euanuit aut cum Spiritus unguenti suauis diffugit in auras Aut aliquo cum iam sucus de corpore cessit; Nil oculis tamen esse minor res ipsa uidetur Propterea neque detractum de pondere quicquam, Nimirum quia multa minutaque semina sucos Efficiunt et odorem in toto corpore rerum. Quare etiam atque etiam mentis naturam animaeque Scire licet perquam pauxillis esse creatam Seminibus, quoniam fugiens nil ponderis aufert. Nec tamen haec simplex nobis natura putanda est. Tenuis enim quaedam moribundos deserit aura Mixta uapore, uapor porro trahit aera secum. Nec calor est quisquam, cui non sit mixtus et aer. Rara quod eius enim constat natura, necessest Aeris inter eum primordia multa moueri. Iam triplex animi est igitur natura reperta; Nec tamen haec sat sunt ad sensum cuncta creandum, Nil horum quoniam recipit mens posse creare Sensiferos motus, qui dant quae mente uolutant. Quarta quoque his igitur quaedam natura necessest Attribuatur. east omnino nominis expers; Qua neque mobilius quicquam neque tenuius exstat, Nec magis e paruis et leuibus ex elementis; Sensiferos motus quae didit prima per artus. Prima cietur enim, paruis perfecta figuris; Inde calor motus et uenti caeca potestas Accipit, inde aer; inde omnia mobilitantur, Concutitur sanguis, tum uiscera persentiscunt Omnia, postremis datur ossibus atque medullis Siue uoluptas est siue est contrarius ardor. Nec temere huc dolor usque potest penetrare neque acre Permanare malum, quin omnia perturbentur Vsque adeo <ut> uitae desit locus atque animai Diffugiant partes per caulas corporis omnis. Sed plerumque fit in summo quasi corpore finis Motibus: hanc ob rem uitam retinere ualemus. Nunc ea quo pacto inter sese mixta quibusque Compta modis uigeant rationem reddere auentem Abstrahit inuitum patrii sermonis egestas; Sed tamen, ut potero summatim attingere, tangam. Inter enim cursant primordia principiorum Motibus inter se, nil ut secernier unum Possit nec spatio fieri diuisa potestas, Sed quasi multae uis unius corporis exstant. Quod genus in quouis animantum uiscere uulgo Est odor et quidam calor et sapor, et tamen ex his Omnibus est unum perfectum corporis augmen. Sic calor atque aer et uenti caeca potestas Mixta creant unam naturam et mobilis illa Vis, initum motus ab se quae diuidit ollis, Sensifer unde oritur primum per uiscera motus. Nam penitus prorsum latet haec natura subestque Nec magis hac infra quicquam est in corpore nostro Atque anima est animae proporro totius ipsa. Quod genus in nostris membris et corpore toto Mixta latens animi uis est animaeque potestas, Corporibus quia de paruis paucisque creatast. Sic tibi nominis haec expers uis facta minutis Corporibus latet atque animae quasi totius ipsa Proporrost anima et dominatur corpore toto. Consimili ratione necessest uentus et aer Et calor inter se uigeant commixta per artus Atque aliis aliud subsit magis emineatque Vt quiddam fieri uideatur ab omnibus unum, Ni calor ac uentus sorsum sorsumque potestas Aeris interimant sensum diductaque soluant. Est etiam calor ille animo, quem sumit, in ira Cum feruescit et ex oculis micat acrius ardor. Est et frigida multa comes formidinis aura Quae ciet horrorem membris et concitat artus. Est etiam quoque pacati status aeris ille, Pectore tranquillo qui fit uultuque sereno. Sed calidi plus est illis quibus acria corda Iracundaque mens facile efferuescit in ira. Quo genere in primis uis est uiolenta leonum, Pectora qui fremitu rumpunt plerumque gementes Nec capere irarum fluctus in pectore possunt. At uentosa magis ceruorum frigida mens est Et gelidas citius per uiscera concitat auras Quae tremulum faciunt membris exsistere motum. At natura boum placido magis aere uiuit, Nec nimis irai fax umquam subdita percit Fumida, suffundens caecae caliginis umbra, Nec gelidis torpet telis perfixa pauoris: Interutrasque sitast, ceruos saeuosque leones. Sic hominum genus est. quamuis doctrina politos Constituat pariter quosdam, tamen illa relinquit Naturae cuiusque animi uestigia prima. Nec radicitus euelli mala posse putandumst, Quin procliuius hic iras decurrat ad acris, Ille metu citius paulo temptetur, at ille Tertius accipiat quaedam clementius aequo. Inque aliis rebus multis differre necessest Naturas hominum uarias moresque sequaces; Quorum ego nunc nequeo caecas exponere causas Nec reperire figurarum tot nomina quot sunt Principiis, unde haec oritur uariantia rerum. Illud in his rebus uideo firmare potesse, Vsque adeo naturarum uestigia linqui Paruula quae nequeat ratio depellere nobis, Vt nil impediat dignam dis degere uitam. Haec igitur natura tenetur corpore ab omni Ipsaque corporis est custos et causa salutis; Nam communibus inter se radicibus haerent Nec sine pernicie diuelli posse uidentur. Quod genus e thuris glebis euellere odorem Haud facile est quin intereat natura quoque eius. Sic animi atque animae naturam corpore toto Extrahere haud facile est quin omnia dissoluantur. Implexis ita principiis ab origine prima Inter se fiunt consorti praedita uita Nec sibi quaeque sine alterius ui posse uidetur Corporis atque animi sorsum sentire potestas, Sed communibus inter eas conflatur utrimque Motibus accensus nobis per uiscera sensus. Praeterea corpus per se nec gignitur umquam Nec crescit neque post mortem durare uidetur. Non enim, ut umor aquae dimittit saepe uaporem Qui datus est, neque ea causa conuellitur ipse, Sed manet incolumis, non, inquam, sic animai Discidium possunt artus perferre relicti, Sed penitus pereunt conuulsi conque putrescunt. Ex ineunte aeuo sic corporis atque animai Mutua uitalis discunt contagia motus Maternis etiam membris aluoque reposta, Discidium <ut> nequeat fieri sine peste maloque; Vt uideas, quoniam coniunctast causa salutis, Coniunctam quoque naturam consistere eorum. Quod superest, siquis corpus sentire refutat Atque animam credit permixtam corpore toto Suscipere hunc motum quem sensum nominitamus, Vel manifestas res contra uerasque repugnat. Quid sit enim corpus sentire quis afferet umquam, Si non ipsa palam quod res dedit ac docuit nos? At dimissa anima corpus caret undique sensu; Perdit enim quod non proprium fuit eius in aeuo, Multaque praeterea perdit cum expellitur aeuo. Dicere porro oculos nullam rem cernere posse, Sed per eos animum ut foribus spectare reclusis, Difficilest, contra cum sensus ducat eorum; Sensus enim trahit atque acies detrudit ad ipsas; Fulgida praesertim cum cernere saepe nequimus, Lumina luminibus quia nobis praepediuntur. Quod foribus non fit; neque enim, qua cernimus ipsi, Ostia suscipiunt ullum reclusa laborem. Praeterea si pro foribus sunt lumina nostra, Iam magis exemptis oculis debere uidetur Cernere res animus sublatis postibus ipsis. Illud in his rebus nequaquam sumere possis, Democriti quod sancta uiri sententia ponit, Corporis atque animi primordia singula priuis Apposita alternis uariare, ac nectere membra. Nam cum multo sunt animae elementa minora Quam quibus e corpus nobis et uiscera constant, Tum numero quoque concedunt et rara per artus Dissita sunt dumtaxat; ut hoc promittere possis, Quantula prima queant nobis iniecta ciere Corpora sensiferos motus in corpore, tanta Interualla tenere exordia prima animai. Nam neque pulueris interdum sentimus adhaesum Corpore nec membris incussam sidere cretam, Nec nebulam noctu neque aranei tenuia fila Obuia sentimus, quando obretimur euntes, Nec supera caput eiusdem cecidisse uietam Vestem nec plumas auium papposque uolantis Qui nimia leuitate cadunt plerumque grauatim, Nec repentis itum cuiusuiscumque animantis Sentimus nec priua pedum uestigia quaeque, Corpore quae in nostro culices et cetera ponunt. Vsque adeo prius est in nobis multa ciendum, Quam primordia sentiscant concussa animai Semina corporibus nostris immixta per artus, Et quam in his interuallis tuditantia possint Concursare coire et dissultare uicissim. Et magis est animus uitai claustra coercens Et dominantior ad uitam quam uis animai. Nam sine mente animoque nequit residere per artus Temporis exiguam partem pars ulla animai, Sed comes insequitur facile et discedit in auras Et gelidos artus in leti frigore linquit. At manet in uita cui mens animusque remansit. Quamuis est circum caesis lacer undique membris Truncus, adempta anima circum membrisque remota Viuit et aetherias uitalis suscipit auras. Si non omnimodis, at magna parte animai Priuatus, tamen in uita cunctatur et haeret; Vt, lacerato oculo circum si pupula mansit Incolumis, stat cernundi uiuata potestas, Dummodo ne totum corrumpas luminis orbem Et circum caedas aciem solamque relinquas; Id quoque enim sine pernicie non fiet eorum. At si tantula pars oculi media illa peresa est, Occidit extemplo lumen tenebraeque sequuntur, Incolumis quamuis alioquist splendidus orbis. Hoc anima atque animus uincti sunt foedere semper. Nunc age, natiuos animantibus et mortalis Esse animos animasque leuis ut noscere possis, Conquisita diu dulcique reperta labore Digna tua pergam disponere carmina uita. Tu fac utrumque uno sub iungas nomine eorum, Atque animam uerbi causa cum dicere pergam, Mortalem esse docens, animum quoque dicere credas, Quatenus est unum inter se coniunctaque res est. Principio quoniam tenuem constare minutis Corporibus docui multoque minoribus esse Principiis factam quam liquidus umor aquai Aut nebula aut fumus - nam longe mobilitate Praestat et a tenui causa magis icta mouetur; Quippe ubi imaginibus fumi nebulaeque mouetur. Quod genus in somnis sopiti ubi cernimus alte Exhalare uaporem altaria ferreque fumum; Nam procul haec dubio nobis simulacra geruntur Nunc igitur quoniam quassatis undique uasis Diffluere umorem et laticem discedere cernis Et nebula ac fumus quoniam discedit in auras, Crede animam quoque diffundi multoque perire Ocius et citius dissolui in corpora prima, Cum semel ex hominis membris ablata recessit. Quippe etenim corpus, quod uas quasi constitit eius, Cum cohibere nequit conquassatum ex aliqua re Ac rarefactum detracto sanguine uenis, Aere qui credas posse hanc cohiberier ullo, Corpore qui nostro rarus magis incohibescit? Praeterea gigni pariter cum corpore et una Crescere sentimus pariterque senescere mentem. Nam uelut infirmo pueri teneroque uagantur Corpore, sic animi sequitur sententia tenuis. Inde ubi robustis adoleuit uiribus aetas, Consilium quoque maius et auctior est animi uis. Post ubi iam ualidis quassatum est uiribus aeui Corpus et obtusis ceciderunt uiribus artus, Claudicat ingenium, delirat lingua, <labat> mens, Omnia deficiunt atque uno tempore desunt. Ergo dissolui quoque conuenit omnem animai Naturam, ceu fumus, in altas aeris auras; Quandoquidem gigni pariter pariterque uidemus Crescere et, ut docui, simul aeuo fessa fatisci. Huc accedit uti uideamus, corpus ut ipsum Suscipere immanis morbos durumque dolorem, Sic animum curas acris luctumque metumque; Quare participem leti quoque conuenit esse. Quin etiam morbis in corporis auius errat Saepe animus; dementit enim deliraque fatur Interdumque graui lethargo fertur in altum Aeternumque soporem oculis nutuque cadenti, Vnde neque exaudit uoces nec noscere uultus Illorum potis est, ad uitam qui reuocantes Circumstant lacrimis rorantes ora genasque. Quare animum quoque dissolui fateare necessest, Quandoquidem penetrant in eum contagia morbi. Nam dolor ac morbus leti fabricator uterquest, Multorum exitio perdocti quod sumus ante. Denique cur, hominem cum uini uis penetrauit Acris et in uenas discessit diditus ardor, Consequitur grauitas membrorum, praepediuntur Crura uacillanti, tardescit lingua, madet mens, Nant oculi, clamor singultus iurgia gliscunt, Et iam cetera de genere hoc quaecumque sequuntur, Cur ea sunt, nisi quod uemens uiolentia uini Conturbare animam consueuit corpore in ipso? At quaecumque queunt conturbari inque pediri, Significant, paulo si durior insinuarit Causa, fore ut pereant aeuo priuata futuro. Quin etiam subito ui morbi saepe coactus Ante oculos aliquis nostros, ut fulminis ictu, Concidit et spumas agit, ingemit et tremit artus, Desipit, extentat neruos, torquetur, anhelat Inconstanter, et in iactando membra fatigat. Nimirum quia uis morbi distracta per artus Turbat agens animam spumas, <ut> in aequore salso Ventorum ualidis feruescunt uiribus undae. Exprimitur porro gemitus, quia membra dolore Afficiuntur et omnino quod semina uocis Eiciuntur et ore foras glomerata feruntur Qua quasi consuerunt et sunt munita uiai. Desipientia fit, quia uis animi atque animai Conturbatur et, ut docui, diuisa seorsum Disiectatur eodem illo distracta ueneno. Inde ubi iam morbi reflexit causa reditque In latebras acer corrupti corporis umor, Tum quasi uaccillans primum consurgit et omnis Paulatim redit in sensus animamque receptat. Haec igitur tantis ubi morbis corpore in ipso Iactentur miserisque modis distracta laborent, Cur eadem credis sine corpore in aere aperto Cum ualidis uentis aetatem degere posse? Et quoniam mentem sanari, corpus ut aegrum, Cernimus et flecti medicina posse uidemus, Id quoque praesagit mortalem uiuere mentem. Addere enim partis aut ordine traicere aequumst Aut aliquid prorsum de summa detrahere hilum, Commutare animum quicumque adoritur et infit Aut aliam quamuis naturam flectere quaerit. At neque transferri sibi partis nec tribui uult Immortale quod est quicquam neque defluere hilum. Nam quodcumque suis mutatum finibus exit, Continuo hoc mors est illius quod fuit ante. Ergo animus siue aegrescit, mortalia signa Mittit, uti docui, seu flectitur a medicina. Vsque adeo falsae rationi uera uidetur Res occurrere et effugium praecludere eunti Ancipitique refutatu conuincere falsum. Denique saepe hominem paulatim cernimus ire Et membratim uitalem deperdere sensum; In pedibus primum digitos liuescere et unguis, Inde pedes et crura mori, post inde per artus Ire alios tractim gelidi uestigia leti. Scinditur atque animae haec quoniam natura nec uno Tempore sincera exsistit, mortalis habendast. Quod si forte putas ipsam se posse per artus Introrsum trahere et partis conducere in unum Atque ideo cunctis sensum deducere membris, At locus ille tamen, quo copia tanta animai Cogitur, in sensu debet maiore uideri; Qui quoniam nusquamst, nimirum ut diximus <ante>, Dilaniata foras dispergitur, interit ergo. Quin etiam si iam libeat concedere falsum Et dare posse animam glomerari in corpore eorum, Lumina qui linquunt moribundi particulatim, Mortalem tamen esse animam fateare necesse, Nec refert utrum pereat dispersa per auras An contracta suis e partibus obbrutescat, Quando hominem totum magis ac magis undique sensus Deficit et uitae minus et minus undique restat. Et quoniam mens est hominis pars una, loco quae Fixa manet certo, uelut aures atque oculi sunt Atque alii sensus qui uitam cumque gubernant, Et ueluti manus atque oculus naresue seorsum Secreta ab nobis nequeunt sentire neque esse, Sed tamen in paruo liquuntur tempore tabe, Sic animus per se non quit sine corpore et ipso Esse homine, illius quasi quod uas esse uidetur Siue aliud quid uis potius coniunctius ei Fingere, quandoquidem conexu corpus adhaeret. Denique corporis atque animi uiuata potestas Inter se coniuncta ualent uitaque fruuntur; Nec sine corpore enim uitalis edere motus Sola potest animi per se natura nec autem Cassum anima corpus durare et sensibus uti. Scilicet auulsus radicibus ut nequit ullam Dispicere ipse oculus rem sorsum corpore toto, Sic anima atque animus per se nil posse uidetur. Nimirum quia per uenas et uiscera mixtim, Per neruos atque ossa, tenentur corpore ab omni Nec magnis interuallis primordia possunt Libera dissultare, ideo conclusa mouentur Sensiferos motus quos extra corpus in auras Aeris haud possunt post mortem eiecta moueri Propterea quia non simili ratione tenentur. Corpus enim atque animans erit aer, si cohibere Sese anima atque in eos poterit concludere motus Quos ante in neruis et in ipso corpore agebat. Quare etiam atque etiam resoluto corporis omni Tegmine et eiectis extra uitalibus auris Dissolui sensus animi fateare necessest Atque animam, quoniam coniunctast causa duobus. Denique cum corpus nequeat perferre animai Discidium quin in taetro tabescat odore, Quid dubitas quin ex imo penitusque coorta Emanarit uti fumus diffusa animae uis, Atque ideo tanta mutatum putre ruina Conciderit corpus, penitus quia mota loco sunt Fundamenta, foras anima emanante per artus Perque uiarum omnis flexus, in corpore qui sunt, Atque foramina? multimodis ut noscere possis Dispertitam animae naturam exisse per artus Et prius esse sibi distractam corpore in ipso, Quam prolapsa foras enaret in aeris auras. Quin etiam finis dum uitae uertitur intra, Saepe aliqua tamen e causa labefacta uidetur Ire anima ac toto solui de corpore <uelle> Et quasi supremo languescere tempore uultus Molliaque exsangui <trunco> cadere omnia membra. Quod genus est, animo male factum cum perhibetur Aut animam liquisse; ubi iam trepidatur et omnes Extremum cupiunt uitae reprehendere uinclum. Conquassatur enim tum mens animaeque potestas Omnis et haec ipso cum corpore collabefiunt; Vt grauior paulo possit dissoluere causa. Quid dubitas tandem quin extra prodita corpus Imbecilla foras in aperto, tegmine dempto, Non modo non omnem possit durare per aeuum Sed minimum quoduis nequeat consistere tempus? Nec sibi enim quisquam moriens sentire uidetur Ire foras animam incolumem de corpore toto Nec prius ad iugulum et supera succedere fauces, Verum deficere in certa regione locatam; Vt sensus alios in parti quemque sua scit Dissolui. quod si immortalis nostra foret mens, Non tam se moriens dissolui conquereretur, Sed magis ire foras uestemque relinquere, ut anguis. Denique cur animi numquam mens consiliumque Gignitur in capite aut pedibus manibusue, sed unis Sedibus et certis regionibus omnibus haeret, Si non certa loca ad nascendum reddita cuique Sunt, et ubi quicquid possit durare creatum Atque ita multimodis partitis artubus esse, Membrorum ut numquam exsistat praeposterus ordo? Vsque adeo sequitur res rem neque flamma creari Fluminibus solitast neque in igni gignier algor. Praeterea si immortalis natura animaist Et sentire potest secreta a corpore nostro, Quinque, ut opinor, eam faciundum est sensibus auctam. Nec ratione alia nosmet proponere nobis Possumus infernas animas Acherunte uagari. Pictores itaque et scriptorum saecla priora Sic animas intro duxerunt sensibus auctas. At neque sorsum oculi neque nares nec manus ipsa Esse potest animae neque sorsum lingua, neque aures; Haud igitur per se possunt sentire neque esse. Et quoniam toto sentimus corpore inesse Vitalem sensum et totum esse animale uidemus, Si subito medium celeri praeciderit ictu Vis aliqua ut sorsum partem secernat utramque, Dispertita procul dubio quoque uis animai Et discissa simul cum corpore disicietur. At quod scinditur et partis discedit in ullas, Scilicet aeternam sibi naturam abnuit esse. Falciferos memorant currus abscidere membra Saepe ita de subito permixta caede calentis, Vt tremere in terra uideatur ab artubus id quod Decidit abscisum, cum mens tamen atque hominis uis Mobilitate mali non quit sentire dolorem Et simul in pugnae studio quod dedita mens est: Corpore reliquo pugnam caedesque petessit, Nec tenet amissam laeuam cum tegmine saepe Inter equos abstraxe rotas falcesque rapaces, Nec cecidisse alius dextram, cum scandit et instat. Inde alius conatur adempto surgere crure, Cum digitos agitat propter moribundus humi pes. Et caput abscisum calido uiuenteque trunco Seruat humi uultum uitalem oculosque patentis, Donec reliquias animai reddidit omnis. Quin etiam tibi si lingua uibrante minanti Serpentis cauda procero corpore utrumque Sit libitum in multas partis discidere ferro, Omnia iam sorsum cernes ancisa recenti Vulnere tortari et terram conspergere tabo, Ipsam seque retro partem petere ore priorem Vulneris ardenti, ut morsu premat, icta dolore. Omnibus esse igitur totas dicemus in illis Particulis animas? at ea ratione sequetur Vnam animantem animas habuisse in corpore multas. Ergo diuisast ea quae fuit una simul cum Corpore; quapropter mortale utrumque putandumst, In multas quoniam partis disciditur aeque. Praeterea si immortalis natura animai Constat et in corpus nascentibus insinuatur, Cur super anteactam aetatem meminisse nequimus Nec uestigia gestarum rerum ulla tenemus? Nam si tanto operest animi mutata potestas, Omnis ut actarum exciderit retinentia rerum, Non, ut opinor, id a leto iam longius errat; Quapropter fateare necessest quae fuit ante Interiisse et quae nunc est nunc esse creatam. Praeterea si iam perfecto corpore nobis Inferri solitast animi uiuata potestas Tum cum gignimur et uitae cum limen inimus, Haud ita conueniebat uti cum corpore et una Cum membris uideatur in ipso sanguine cresse, Sed uelut in cauea per se sibi uiuere solam Conuenit, ut sensu corpus tamen affluat omne. Quare etiam atque etiam neque originis esse putandumst Expertis animas nec leti lege solutas. Nam neque tanto opere adnecti potuisse putandumst Corporibus nostris extrinsecus insinuatas Quod fieri totum contra manifesta docet res. Namque ita conexa est per uenas uiscera neruos Ossaque, uti dentes quoque sensu participentur; Morbus ut indicat et gelidai stringor aquai Et lapis oppressus subsit si frugibus asper Nec, tam contextae cum sint, exire uidentur Incolumes posse et saluas exsoluere sese Omnibus e neruis atque ossibus articulisque. Quod si forte putas extrinsecus insinuatam Permanare animam nobis per membra solere, Tanto quique magis cum corpore fusa peribit. Quod permanat enim dissoluitur, interit ergo. Dispertitus enim per caulas corporis omnis Vt cibus, in membra atque artus cum diditur omnis, Disperit atque aliam naturam sufficit ex se, Sic anima atque animus quamuis integra recens <in> Corpus eunt, tamen in manando dissoluuntur, Dum quasi per caulas omnis diduntur in artus Particulae quibus haec animi natura creatur, Quae nunc in nostro dominatur corpore nata Ex illa quae tunc periit partita per artus. Quapropter neque natali priuata uidetur Esse die natura animae nec funeris expers. Semina praeterea linquuntur necne animai Corpore in exanimo? quod si linquuntur et insunt, Haud erit ut merito immortalis possit haberi, Partibus amissis quoniam libata recessit. Sin ita sinceris membris ablata profugit Vt nullas partis in corpore liquerit ex se, Vnde cadauera rancenti iam uiscere uermis Exspirant atque unde animantum copia tanta Exos et exsanguis tumidos perfluctuat artus? Quod si forte animas extrinsecus insinuari Vermibus et priuas in corpora posse uenire Credis nec reputas cur milia multa animarum Conueniant unde una recesserit, hoc tamen est ut Quaerendum uideatur et in discrimen agendum, Vtrum tandem animae uenentur semina quaeque Vermiculorum ipsaeque sibi fabricentur ubi sint, An quasi corporibus perfectis insinuentur. At neque cur faciant ipsae quareue laborent Dicere suppeditat. neque enim, sine corpore cum sunt, Sollicitae uolitant morbis alguque fameque. Corpus enim magis his uitiis affine laborat Et mala multa animus contage fungitur eius. Sed tamen his esto quamuis facere utile corpus Cui subeant; at qua possint uia nulla uidetur. Haud igitur faciunt animae sibi corpora et artus. Nec tamen est utqui perfectis insinuentur Corporibus; neque enim poterunt subtiliter esse Conexae neque consensu contagia fient. Denique cur acris uiolentia triste leonum Seminium sequitur, uulpes dolus, et fuga ceruis A patribus datur et patrius pauor incitat artus, Et iam cetera de genere hoc cur omnia membris Ex ineunte aeuo generascunt ingenioque, Si non, certa suo quia semine seminioque Vis animi pariter crescit cum corpore quoque? Quod si immortalis foret et mutare soleret Corpora, permixtis animantes moribus essent, Effugeret canis Hyrcano de semine saepe Cornigeri incursum cerui tremeretque per auras Aeris accipiter fugiens ueniente columba, Desiperent homines, saperent fera saecla ferarum. Illud enim falsa fertur ratione, quod aiunt Immortalem animam mutato corpore flecti. Quod mutatur enim dissoluitur, interit ergo. Traiciuntur enim partes atque ordine migrant; Quare dissolui quoque debent posse per artus, Denique ut intereant una cum corpore cunctae. Sin animas hominum dicent in corpora semper Ire humana, tamen quaeram cur e sapienti Stulta queat fieri, nec prudens sit puer ullus, Nec tam doctus equae pullus quam fortis equi uis. Scilicet in tenero tenerascere corpore mentem Confugient. quod si iam fit, fateare necessest Mortalem esse animam, quoniam mutata per artus Tanto opere amittit uitam sensumque priorem. Quoue modo poterit pariter cum corpore quoque Confirmata cupitum aetatis tangere florem Vis animi, nisi erit consors in origine prima? Quidue foras sibi uult membris exire senectis? An metuit conclusa manere in corpore putri Et domus aetatis spatio ne fessa uetusto Obruat? at non sunt immortali ulla pericla. Denique conubia ad Veneris partusque ferarum Esse animas praesto deridiculum esse uidetur, Exspectare immortalis mortalia membra Innumero numero certareque praeproperanter Inter se quae prima potissimaque insinuetur; Si non forte ita sunt animarum foedera pacta Vt quae prima uolans aduenerit insinuetur Prima neque inter se contendant uiribus hilum. Denique in aethere non arbor, non aequore in alto Nubes esse queunt nec pisces uiuere in aruis Nec cruor in lignis neque saxis sucus inesse. Certum ac dispositumst ubi quicquid crescat et insit. Sic animi natura nequit sine corpore oriri Sola neque a neruis et sanguine longius esse. Quod si posset enim, multo prius ipsa animi uis In capite aut umeris aut imis calcibus esse Posset et innasci quauis in parte soleret, Tandem in eodem homine atque in eodem uase manere. Quod quoniam nostro quoque constat corpore certum Dispositumque uidetur ubi esse et crescere possit Sorsum anima atque animus, tanto magis infitiandum Totum posse extra corpus durare genique. Quare, corpus ubi interiit, periisse necessest Confiteare animam distractam in corpore toto. Quippe etenim mortale aeterno iungere et una Consentire putare et fungi mutua posse Desiperest. quid enim diuersius esse putandumst Aut magis inter se disiunctum discrepitansque, Quam mortale quod est immortali atque perenni Iunctum in concilio saeuas tolerare procellas? Praeterea quaecumque manent aeterna necessest Aut quia sunt solido cum corpore respuere ictus Nec penetrare pati sibi quicquam quod queat artas Dissociare intus partis, ut materiai Corpora sunt quorum naturam ostendimus ante, Aut ideo durare aetatem posse per omnem, Plagarum quia sunt expertia, sicut inanest Quod manet intactum neque ab ictu fungitur hilum, Aut etiam quia nulla loci fit copia circum, Quo quasi res possint discedere dissoluique, Sicut summarum summast aeterna, neque extra Quis locus est quo diffugiant neque corpora sunt quae Possint incidere et ualida dissoluere plaga. Quod si forte ideo magis immortalis habendast, Quod uitalibus ab rebus munita tenetur, Aut quia non ueniunt omnino aliena salutis Aut quia quae ueniunt aliqua ratione recedunt Pulsa prius quam quid noceant sentire queamus, Praeter enim quam quod morbis cum corporis aegret, Aduenit id quod eam de rebus saepe futuris Macerat inque metu male habet curisque fatigat Praeteritisque male admissis peccata remordent. Adde furorem animi proprium atque obliuia rerum, Adde quod in nigras lethargi mergitur undas. Nil igitur mors est ad nos neque pertinet hilum, Quandoquidem natura animi mortalis habetur. Et uelut anteacto nil tempore sensimus aegri, Ad confligendum uenientibus undique Poenis, Omnia cum belli trepido concussa tumultu Horrida contremuere sub altis aetheris oris, In dubioque fuere utrorum ad regna cadendum Omnibus humanis esset terraque marique, Sic, ubi non erimus, cum corporis atque animai Discidium fuerit quibus e sumus uniter apti, Scilicet haud nobis quicquam, qui non erimus tum, Accidere omnino poterit sensumque mouere, Non si terra mari miscebitur et mare caelo. Et si iam nostro sentit de corpore postquam Distractast animi natura animaeque potestas, Nil tamen est ad nos qui comptu coniugioque Corporis atque animae consistimus uniter apti. Nec, si materiem nostram collegerit aetas Post obitum rursumque redegerit ut sita nunc est Atque iterum nobis fuerint data lumina uitae, Pertineat quicquam tamen ad nos id quoque factum, Interrupta semel cum sit repetentia nostri. Et nunc nil ad nos de nobis attinet, ante Qui fuimus, <nil> iam de illis nos afficit angor. Nam cum respicias immensi temporis omne Praeteritum spatium, tum motus materiai Multimodis quam sint, facile hoc accredere possis, Semina saepe in eodem, ut nunc sunt, ordine posta Haec eadem, quibus e nunc nos sumus, ante fuisse. Nec memori tamen id quimus reprehendere mente; Inter enim iectast uitai pausa uageque Deerrarunt passim motus ab sensibus omnes. Debet enim, misere si forte aegreque futurumst, Ipse quoque esse in eo tum tempore, cui male possit Accidere. id quoniam mors eximit, esseque probet Illum cui possint incommoda conciliari, Scire licet nobis nil esse in morte timendum Nec miserum fieri qui non est posse neque hilum Differre an nullo fuerit iam tempore natus, Mortalem uitam mors cum immortalis ademit. Proinde ubi se uideas hominem indignarier ipsum, Post mortem fore ut aut putescat corpore posto Aut flammis interfiat malisue ferarum, Scire licet non sincerum sonere atque subesse Caecum aliquem cordi stimulum, quamuis neget ipse Credere se quemquam sibi sensum in morte futurum. Non, ut opinor, enim dat quod promittit et unde, Nec radicitus e uita se tollit et eicit, Sed facit esse sui quiddam super inscius ipse. Viuus enim sibi cum proponit quisque futurum, Corpus uti uolucres lacerent in morte feraeque, Ipse sui miseret; neque enim se diuidit illim Nec remouet satis a proiecto corpore et illum Se fingit sensuque suo contaminat astans. Hinc indignatur se mortalem esse creatum Nec uidet in uera nullum fore morte alium se Qui possit uiuus sibi se lugere peremptum Stansque iacentem <se> lacerari uriue dolere. Nam si in morte malumst malis morsuque ferarum Tractari, non inuenio qui non sit acerbum Ignibus impositum calidis torrescere flammis Aut in melle situm suffocari atque rigere Frigore, cum summo gelidi cubat aequore saxi, Vrgeriue superne obtritum pondere terrae. "Iam iam non domus accipiet te laeta, neque uxor Optima nec dulces occurrent oscula nati Praeripere et tacita pectus dulcedine tangent. Non poteris factis florentibus esse, tuisque Praesidium. misero misere aiunt "omnia ademit Vna dies infesta tibi tot praemia uitae." Illud in his rebus non addunt "nec tibi earum Iam desiderium rerum super insidet una." Quod bene si uideant animo dictisque sequantur, Dissoluant animi magno se angore metuque. "Tu quidem ut es leto sopitus, sic eris aeui Quod superest cunctis priuatu doloribus aegris. At nos horrifico cinefactum te prope busto Insatiabiliter defleuimus, aeternumque Nulla dies nobis maerorem e pectore demet." Illud ab hoc igitur quaerendum est, quid sit amari Tanto opere, ad somnum si res redit atque quietem, Cur quisquam aeterno possit tabescere luctu. Hoc etiam faciunt ubi discubuere tenentque Pocula saepe homines et inumbrant ora coronis, Ex animo ut dicant "breuis hic est fructus homullis; Iam fuerit neque post umquam reuocare licebit." Tamquam in morte mali cum primis hoc sit eorum, Quod sitis exurat miseros atque arida torrat, Aut aliae cuius desiderium insideat rei. Nec sibi enim quisquam tum se uitamque requirit, Cum pariter mens et corpus sopita quiescunt. Nam licet aeternum per nos sic esse soporem, Nec desiderium nostri nos afficit ullum. Et tamen haudquaquam nostros tunc illa per artus Longe ab sensiferis primordia motibus errant, Cum correptus homo ex somno se colligit ipse. Multo igitur mortem minus ad nos esse putandumst, Si minus esse potest quam quod nil esse uidemus; Maior enim turba et disiectus materiai Consequitur leto nec quisquam expergitus exstat, Frigida quem semel est uitai pausa secuta. Denique si uocem rerum natura repente Mittat et hoc alicui nostrum sic increpet ipsa "Quid tibi tanto operest, mortalis, quod nimis aegris Luctibus indulges? quid mortem congemis ac fles? Nam si grata fuit tibi uita anteacta priorque Et non omnia pertusum congesta quasi in uas Commoda perfluxere atque ingrata interiere, Cur non ut plenus uitae conuiua recedis Aequo animoque capis securam, stulte, quietem? Sin ea quae fructus cumque es periere profusa Vitaque in offensast, cur amplius addere quaeris, Rursum quod pereat male et ingratum occidat omne, Non potius uitae finem facis atque laboris? Nam tibi praeterea quod machiner inueniamque, Quod placeat, nil est: eadem sunt omnia semper. Si tibi non annis corpus iam marcet et artus Confecti languent, eadem tamen omnia restant, Omnia si pergas uiuendo uincere saecla, Atque etiam potius, si numquam sis moriturus," Quid respondemus, nisi iustam intendere litem Naturam et ueram uerbis exponere causam? Grandior hic uero si iam seniorque queratur Atque obitum lamentetur miser amplius aequo, Non merito inclamet magis et uoce increpet acri? "Aufer abhinc lacrimas, balatro, et compesce querelas. Omnia perfunctus uitai praemia marces. Sed quia semper aues quod abest, praesentia temnis, Imperfecta tibi elapsast ingrataque uita Et nec opinanti mors ad caput astitit ante Quam satur ac plenus possis discedere rerum. Nunc aliena tua tamen aetate omnia mitte Aequo animoque agedum †magnis† concede: necessest." Iure, ut opinor, agat, iure increpet inciletque. Cedit enim rerum nouitate extrusa uetustas Semper, et ex aliis aliud reparare necessest: Nec quisquam in barathrum nec Tartara deditur atra. Materies opus est ut crescant postera saecla; Quae tamen omnia te uita perfuncta sequentur; Nec minus ergo ante haec quam tu cecidere, cadentque. Sic alid ex alio numquam desistet oriri Vitaque mancipio nulli datur, omnibus usu. Respice item quam nil ad nos anteacta uetustas Temporis aeterni fuerit, quam nascimur ante. Hoc igitur speculum nobis natura futuri Temporis exponit post mortem denique nostram. Numquid ibi horribile apparet, num triste uidetur Quicquam, non omni somno securius exstat? Atque ea nimirum quaecumque Acherunte profundo Prodita sunt esse, in uita sunt omnia nobis. Nec miser impendens magnum timet aere saxum Tantalus, ut famast, cassa formidine torpens; Sed magis in uita diuum metus urget inanis Mortalis casumque timent quem cuique ferat fors. Nec Tityon uolucres ineunt Acherunte iacentem Nec quod sub magno scrutentur pectore quicquam Perpetuam aetatem possunt reperire profecto. Quamlibet immani proiectu corporis exstet, Qui non sola nouem dispessis iugera membris Obtineat, sed qui terrai totius orbem, Non tamen aeternum poterit perferre dolorem Nec praebere cibum proprio de corpore semper. Sed Tityos nobis hic est, in amore iacentem Quem uolucres lacerant atque exest anxius angor Aut alia quauis scindunt cuppedine curae. Sisyphus in uita quoque nobis ante oculos est Qui petere a populo fascis saeuasque securis Imbibit et semper uictus tristisque recedit. Nam petere imperium quod inanest nec datur umquam, Atque in eo semper durum sufferre laborem, Hoc est aduerso nixantem trudere monte Saxum quod tamen <e> summo iam uertice rursum Voluitur et plani raptim petit aequora campi. Deinde animi ingratam naturam pascere semper Atque explere bonis rebus satiareque numquam, Quod faciunt nobis annorum tempora, circum Cum redeunt fetusque ferunt uariosque lepores, Nec tamen explemur uitai fructibus umquam, Hoc, ut opinor, id est, aeuo florente puellas Quod memorant laticem pertusum congerere in uas, Quod tamen expleri nulla ratione potestur. Cerberus et furiae iam uero et lucis egestas, Tartarus horriferos eructans faucibus aestus Qui neque sunt usquam nec possunt esse profecto. Sed metus in uita poenarum pro male factis Est insignibus insignis, scelerisque luella, Carcer et horribilis de saxo iactu' deorsum, Verbera carnifices robur pix lammina taedae; Quae tamen etsi absunt, at mens sibi conscia factis Praemetuens adhibet stimulos torretque flagellis Nec uidet interea qui terminus esse malorum Possit nec quae sit poenarum denique finis Atque eadem metuit magis haec ne in morte grauescant. Hic Acherusia fit stultorum denique uita. Hoc etiam tibi tute interdum dicere possis "Lumina sis oculis etiam bonus Ancu" reliquit Qui melior multis quam tu fuit, improbe, rebus. Inde alii multi reges rerumque potentes Occiderunt, magnis qui gentibus imperitarunt. Ille quoque ipse, uiam qui quondam per mare magnum Strauit iterque dedit legionibus ire per altum Ac pedibus salsas docuit super ire lacunas Et contempsit equis insultans murmura ponti, Lumine adempto animam moribundo corpore fudit. Scipiadas, belli fulmen, Carthaginis horror, Ossa dedit terrae proinde ac famul infimus esset. Adde repertores doctrinarum atque leporum, Adde Heliconiadum comites; quorum unus Homerus Sceptra potitus eadem aliis sopitu' quietest. Denique Democritum postquam matura uetustas Admonuit memores motus languescere mentis, Sponte sua leto caput obuius obtulit ipse. Ipse Epicurus obit decurso lumine uitae, Qui genus humanum ingenio superauit et omnis Restinxit, stellas exortus ut aerius sol. Tu uero dubitabis et indignabere obire? Mortua cui uita est prope iam uiuo atque uidenti, Qui somno partem maiorem conteris aeui Et uigilans stertis nec somnia cernere cessas Sollicitamque geris cassa formidine mentem Nec reperire potes tibi quid sit saepe mali, cum Ebrius urgeris multis miser undique curis Atque animi incerto fluitans errore uagaris." Si possent homines, proinde ac sentire uidentur Pondus inesse animo quod se grauitate fatiget, E quibus id fiat causis quoque noscere et unde Tanta mali tamquam moles in pectore constet, Haud ita uitam agerent, ut nunc plerumque uidemus Quid sibi quisque uelit nescire et quaerere semper Commutare locum quasi onus deponere possit. Exit saepe foras magnis ex aedibus ille, Esse domi quem pertaesumst, subitoque <reuertit>, Quippe foris nilo melius qui sentiat esse. Currit agens mannos ad uillam praecipitanter, Auxilium tectis quasi ferre ardentibus instans; Oscitat extemplo, tetigit cum limina uillae, Aut abit in somnum grauis atque obliuia quaerit, Aut etiam properans urbem petit atque reuisit. Hoc se quisque modo fugit, at quem scilicet, ut fit, Effugere haud potis est, ingratis haeret et odit Propterea, morbi quia causam non tenet aeger; Quam bene si uideat, iam rebus quisque relictis Naturam primum studeat cognoscere rerum, Temporis aeterni quoniam, non unius horae, Ambigitur status, in quo sit mortalibus omnis Aetas, post mortem quae restat cumque, manenda. Denique tanto opere in dubiis trepidare periclis Quae mala nos subigit uitai tanta cupido? Certa quidem finis uitae mortalibus astat Nec deuitari letum pote quin obeamus. Praeterea uersamur ibidem atque insumus usque Nec noua uiuendo procuditur ulla uoluptas. Sed dum abest quod auemus, id exsuperare uidetur Cetera; post aliud, cum contigit illud, auemus Et sitis aequa tenet uitai semper hiantis. Posteraque in dubiost fortunam quam uehat aetas, Quidue ferat nobis casus quiue exitus instet. Nec prorsum uitam ducendo demimus hilum Tempore de mortis nec delibare ualemus, Quo minus esse diu possimus forte perempti. Proinde licet quot uis uiuendo condere saecla; Mors aeterna tamen nilo minus illa manebit, Nec minus ille diu iam non erit, ex hodierno Lumine qui finem uitai fecit, et ille, Mensibus atque annis qui multis occidit ante. Auia Pieridum peragro loca nullius ante Trita solo. iuuat integros accedere fontis Atque haurire, iuuatque nouos decerpere flores Insignemque meo capiti petere inde coronam Vnde prius nulli uelarint tempora musae; Primum quod magnis doceo de rebus et artis Religionum animum nodis exsoluere pergo, Deinde quod obscura de re tam lucida pango Carmina, musaeo contingens cuncta lepore. Id quoque enim non ab nulla ratione uidetur. Nam ueluti pueris absinthia taetra medentes Cum dare conantur, prius oras pocula circum Contingunt mellis dulci flauoque liquore, Vt puerorum aetas improuida ludificetur Labrorum tenus, interea perpotet amarum Absinthi laticem deceptaque non capiatur, Sed potius tali pacto recreata ualescat, Sic ego nunc, quoniam haec ratio plerumque uidetur Tristior esse quibus non est tractata, retroque Vulgus abhorret ab hac, uolui tibi suauiloquenti Carmine Pierio rationem exponere nostram Et quasi musaeo dulci contingere melle, Si tibi forte animum tali ratione tenere Versibus in nostris possem, dum percipis omnem Naturam rerum ac persentis utilitatem. Atque animi quoniam docui natura quid esset Et quibus e rebus cum corpore compta uigeret Quoue modo distracta rediret in ordia prima, Nunc agere incipiam tibi, quod uementer ad has res Attinet, esse ea quae rerum simulacra uocamus; Quae, quasi membranae summo de corpore rerum Dereptae, uolitant ultroque citroque per auras, Atque eadem nobis uigilantibus obuia mentis Terrificant atque in somnis, cum saepe figuras Contuimur miras simulacraque luce carentum, Quae nos horrifice languentis saepe sopore Excierunt, ne forte animas Acherunte reamur Effugere aut umbras inter uiuos uolitare Neue aliquid nostri post mortem posse relinqui, Cum corpus simul atque animi natura perempta In sua discessum dederint primordia quaeque. Dico igitur rerum effigias tenuisque figuras Mittier ab rebus summo de cortice eorum; Id licet hinc quamuis hebeti cognoscere corde. Sed quoniam docui cunctarum exordia rerum Qualia sint et quam uariis distantia formis Sponte sua uolitent aeterno percita motu, Quoque modo possit res ex his quaeque creari, Nunc agere incipiam tibi, quod uementer ad has res Attinet, esse ea quae rerum simulacra uocamus, Quae quasi membranae uel cortex nominitandast, Quod speciem ac formam similem gerit eius imago Cuiuscumque cluet de corpore fusa uagari. Principio quoniam mittunt in rebus apertis Corpora res multae, partim diffusa solute, Robora ceu fumum mittunt ignesque uaporem, Et partim contexta magis condensaque, ut olim Cum teretes ponunt tunicas aestate cicadae, Et uituli cum membranas de corpore summo Nascentes mittunt, et item cum lubrica serpens Exuit in spinis uestem; nam saepe uidemus Illorum spoliis uepris uolitantibus auctas. Quae quoniam fiunt, tenuis quoque debet imago Ab rebus mitti summo de corpore rerum. Nam cur illa cadant magis ab rebusque recedant Quam quae tenuia sunt, hiscendist nulla potestas; Praesertim cum sint in summis corpora rebus Multa minuta, iaci quae possint ordine eodem Quo fuerint et formai seruare figuram, Et multo citius, quanto minus indupediri Pauca queunt et <quae> sunt prima fronte locata. Nam certe iacere ac largiri multa uidemus, Non solum ex alto penitusque, ut diximus ante, Verum de summis ipsum quoque saepe colorem. Et uulgo faciunt id lutea russaque uela Et ferrugina, cum magnis intenta theatris Per malos uulgata trabesque trementia flutant. Namque ibi consessum caueai subter et omnem Scaenai speciem, †patrum matrumque deorum† Inficiunt coguntque suo fluitare colore. Et quanto circum mage sunt inclusa theatri Moenia, tam magis haec intus perfusa lepore Omnia corrident correpta luce diei. Ergo lintea de summo cum corpore fucum Mittunt, effigias quoque debent mittere tenuis Res quaeque, ex summo quoniam iaculantur utraque. Sunt igitur iam formarum uestigia certa Quae uulgo uolitant subtili praedita filo Nec singillatim possunt secreta uideri. Praeterea omnis odor fumus uapor atque aliae res Consimiles ideo diffusae <e> rebus abundant, Ex alto quia dum ueniunt intrinsecus ortae, Scinduntur per iter flexum, nec recta uiarum Ostia sunt qua contendant exire coortae. At contra tenuis summi membrana coloris Cum iacitur, nil est quod eam discerpere possit, In promptu quoniam est in prima fronte locata. Postremo speculis in aqua splendoreque in omni Quaecumque apparent nobis simulacra, necessest, Quandoquidem simili specie sunt praedita rerum, Ex<in> imaginibus missis consistere eorum. Sunt igitur tenues formae rerum similesque Effigiae, singillatim quas cernere nemo Cum possit, tamen assiduo crebroque repulsu Reiectae reddunt speculorum ex aequore uisum, Nec ratione alia seruari posse uidentur, Tanto opere ut similes reddantur cuique figurae. Nunc age quam tenui natura constet imago Percipe. et in primis, quoniam primordia tantum Sunt infra nostros sensus tantoque minora Quam quae primum oculi coeptant non posse tueri, Nunc tamen id quoque uti confirmem, exordia rerum Cunctarum quam sint subtilia percipe paucis. Primum animalia sunt iam partim tantula, eorum ut Tertia pars nulla possit ratione uideri. Horum intestinum quoduis quale esse putandumst? Quid cordis globus aut oculi? quid membra? quid artus? Quantula sunt? quid praeterea primordia quaeque Vnde anima atque animi constet natura necessumst? Nonne uides quam sint subtilia quamque minuta? Praeterea quaecumque suo de corpore odorem Exspirant acrem, panaces absinthia taetra Habrotonique graues et tristia centaurea, Quorum unum quiduis leuiter si forte duobus Quin potius noscas rerum simulacra uagari Multa modis multis nulla ui cassaque sensu? Sed ne forte putes ea demum sola uagari, Quaecumque ab rebus rerum simulacra recedunt, Sunt etiam quae sponte sua gignuntur et ipsa Constituuntur in hoc caelo qui dicitur aer, Quae multis formata modis sublime feruntur, Vt nubis facile interdum concrescere in alto Cernimus et mundi speciem uiolare serenam Aera mulcentis motu. nam saepe Gigantum Ora uolare uidentur et umbram ducere late, Interdum magni montes auulsaque saxa Montibus anteire et solem succedere praeter, Inde alios trahere atque inducere belua nimbos. Nec speciem mutare suam liquentia cessant Et cuiusque modi formarum uertere in oras. Nunc ea quam facili et celeri ratione genantur Perpetuoque fluant ab rebus lapsaque cedant Semper enim summum quicquid de rebus abundat Quod iaculentur. et hoc alias cum peruenit in res, Transit, ut in primis uestem. sed ubi aspera saxa Aut in materiam ligni peruenit, ibi iam Scinditur ut nullum simulacrum reddere possit. At cum splendida quae constant opposta fuerunt Densaque, ut in primis speculum est, nil accidit horum. Nam neque, uti uestem, possunt transire, neque autem Scindi; quam meminit leuor praestare salutem. Quapropter fit ut hinc nobis simulacra redundent. Et quamuis subito quouis in tempore quamque Rem contra speculum ponas, apparet imago; Perpetuo fluere ut noscas e corpore summo Texturas rerum tenuis tenuisque figuras. Ergo multa breui spatio simulacra genuntur, Vt merito celer his rebus dicatur origo. Et quasi multa breui spatio summittere debet Lumina sol ut perpetuo sint omnia plena, Sic ab rebus item simili ratione necessest Temporis in puncto rerum simulacra ferantur Multa modis multis in cunctas undique partis; Quandoquidem speculum quocumque obuertimus oris, Res ibi respondent simili forma atque colore. Praeterea modo cum fuerit liquidissima caeli Tempestas, perquam subito fit turbida foede, Vndique uti tenebras omnis Acherunta rearis Liquisse et magnas caeli complesse cauernas, Vsque adeo taetra nimborum nocte coorta Impendent atrae formidinis ora superne; Quorum quantula pars sit imago dicere nemost Qui possit neque eam rationem reddere dictis. Nunc age, quam celeri motu simulacra ferantur Et quae mobilitas ollis tranantibus auras Reddita sit, longo spatio ut breuis hora teratur, In quem quaeque locum diuerso numine tendunt, Suauidicis potius quam multis uersibus edam; Paruus ut est cycni melior canor, ille gruum quam Clamor in aetheriis dispersus nubibus austri. Principio persaepe leuis res atque minutis Corporibus factas celeris licet esse uidere. In quo iam genere est solis lux et uapor eius Propterea quia sunt e primis facta minutis Quae quasi cuduntur perque aeris interuallum Non dubitant transire sequenti concita plaga. Suppeditatur enim confestim lumine lumen Et quasi protelo stimulatur fulgere fulgur. Quapropter simulacra pari ratione necessest Immemorabile per spatium transcurrere posse Temporis in puncto, primum quod paruula causa Est procul a tergo quae prouehat atque propellat, Quod superest, ubi tam uolucri leuitate ferantur; Deinde quod usque adeo textura praedita rara Mittuntur, facile ut quasuis penetrare queant res Et quasi permanare per aeris interuallum. Praeterea si quae penitus corpuscula rerum Ex altoque foras mittuntur, solis uti lux Ac uapor, haec puncto cernuntur lapsa diei Per totum caeli spatium diffundere sese, Perque uolare mare ac terras caelumque rigare, Quid quae sunt igitur iam prima fronte parata, Cum iaciuntur et emissum res nulla moratur? Quone uides citius debere et longius ire Multiplexque loci spatium transcurrere eodem Tempore quo solis peruulgant lumina caelum? Hoc etiam in primis specimen uerum esse uidetur Quam celeri motu rerum simulacra ferantur, Quod simul ac primum sub diu splendor aquai Ponitur, extemplo caelo stellante serena Sidera respondent in aqua radiantia mundi. Iamne uides igitur quam puncto tempore imago Aetheris ex oris in terrarum accidat oras? Quare etiam atque etiam mira fateare necessest Corpora quae feriant oculos uisumque lacessant. Perpetuoque fluunt certis ab rebus odores; Frigus ut a fluuiis, calor ab sole, aestus ab undis Aequoris exesor moerorum litora circum. Nec uariae cessant uoces uolitare per auras. Denique in os salsi uenit umor saepe saporis, Cum mare uersamur propter, dilutaque contra Cum tuimur misceri absinthia, tangit amaror. Vsque adeo omnibus ab rebus res quaeque fluenter Fertur et in cunctas dimittitur undique partis Nec mora nec requies interdatur ulla fluendi, Perpetuo quoniam sentimus, et omnia semper Cernere odorari licet et sentire sonare. Praeterea quoniam manibus tractata figura In tenebris quaedam cognoscitur esse eadem quae Cernitur in luce et claro candore, necessest Consimili causa tactum uisumque moueri. Nunc igitur si quadratum temptamus et id nos Commouet in tenebris, in luci quae poterit res Accidere ad speciem quadrata, nisi eius imago? Esse in imaginibus quapropter causa uidetur Cernundi neque posse sine his res ulla uideri. Nunc ea quae dico rerum simulacra feruntur Vndique et in cunctas iaciuntur didita partis. Verum nos oculis quia solis cernere quimus, Propterea fit uti, speciem quo uertimus, omnes Res ibi eam contra feriant forma atque colore. Et quantum quaeque ab nobis res absit, imago Efficit ut uideamus et internoscere curat. Nam cum mittitur, extemplo protrudit agitque Aera qui inter se cumque est oculosque locatus, Isque ita per nostras acies perlabitur omnis Et quasi perterget pupillas atque ita transit. Propterea fit uti uideamus quam procul absit Res quaeque. et quanto plus aeris ante agitatur Et nostros oculos perterget longior aura, Tam procul esse magis res quaeque remota uidetur. Scilicet haec summe celeri ratione geruntur, Quale sit ut uideamus et una quam procul absit. Illud in his rebus minime mirabile habendumst, Cur, ea quae feriant oculos simulacra uideri Singula cum nequeant, res ipsae perspiciantur. Ventus enim quoque paulatim cum uerberat et cum Acre fluit frigus, non priuam quamque solemus Particulam uenti sentire et frigoris eius, Sed magis unorsum, fierique perinde uidemus Corpore tum plagas in nostro tamquam aliquae res Verberet atque sui det sensum corporis extra. Praeterea lapidem digito cum tundimus, ipsum Tangimus extremum saxi summumque colorem, Nec sentimus eum tactu, uerum magis ipsam Duritiem penitus saxi sentimus in alto. Nunc age, cur ultra speculum uideatur imago Percipe; nam certe penitus semota uidetur. Quod genus illa foris quae uere transpiciuntur, Ianua cum per se transpectum praebet apertum, Multa facitque foris ex aedibus ut uideantur. Is quoque enim duplici geminoque fit aere uisus. Primus enim citra postis tum cernitur aer, Inde fores ipsae dextra laeuaque sequuntur, Post extraria lux oculos perterget et aer Alter et illa foris quae uere transpiciuntur. Sic ubi se primum speculi proiecit imago, Dum uenit ad nostras acies, protrudit agitque Aera qui inter se cumquest oculosque locatus, Et facit ut prius hunc omnem sentire queamus Quam speculum. sed ubi speculum quoque sensimus ipsum, Continuo a nobis in idem quae fertur imago Peruenit et nostros oculos reiecta reuisit Atque alium prae se propellens aera uoluit Et facit ut prius hunc quam se uideamus, eoque Distare ab speculo tantum semota uidetur. Quare etiam atque etiam minime mirarier est par, Illis quae reddunt speculorum ex aequore uisum, Aeribus binis quoniam res confit utraque. Nunc ea quae nobis membrorum dextera pars est, In speculis fit ut in laeua uideatur eo quod Planitiem ad speculi ueniens cum offendit imago, Non conuertitur incolumis, sed recta retrorsum Sic eliditur, ut siquis, prius arida quam sit Cretea persona, allidat pilaeue trabiue, Atque ea continuo rectam si fronte figuram Seruet et elisam retro sese exprimat ipsa. Fiet ut, ante oculus fuerit qui dexter, ut idem Nunc sit laeuus, et e laeuo sit mutua dexter. Fit quoque de speculo in speculum ut tradatur imago, Quinque etiam <aut> sex ut fieri simulacra suerint. Nam quaecumque retro parte interiore latebunt, Inde tamen, quamuis torte penitusque remota, Omnia per flexos aditus educta licebit Pluribus haec speculis uideantur in aedibus esse. Vsque adeo speculo in speculum translucet imago, Et cum laeua data est, fit rursum ut dextera fiat, Inde retro rursum redit et conuertit eodem. Quin etiam quaecumque latuscula sunt speculorum Assimili lateris flexura praedita nostri, Dextera ea propter nobis simulacra remittunt, Aut quia de speculo in speculum transfertur imago, Inde ad nos elisa bis aduolat, aut etiam quod Circum agitur, cum uenit, imago propterea quod Flexa figura docet speculi conuertier ad nos. Indugredi porro pariter simulacra pedemque Ponere nobiscum credas gestumque imitari Propterea quia, de speculi qua parte recedas, Continuo nequeunt illinc simulacra reuerti; Omnia quandoquidem cogit natura referri Ac resilire ab rebus ad aequos reddita flexus. Splendida porro oculi fugitant uitantque tueri. Sol etiam caecat, contra si tendere pergas, Propterea quia uis magnast ipsius et alte Aera per purum grauiter simulacra feruntur Et feriunt oculos turbantia composituras. Praeterea splendor quicumque est acer adurit Saepe oculos ideo quod semina possidet ignis Multa, dolorem oculis quae gignunt insinuando. Lurida praeterea fiunt quaecumque tuentur Arquati, quia luroris de corpore eorum Semina multa fluunt simulacris obuia rerum, Multaque sunt oculis in eorum denique mixta, Quae contage sua palloribus omnia pingunt. E tenebris autem quae sunt in luce tuemur Propterea quia, cum propior caliginis aer Ater init oculos prior et possedit apertos, Insequitur candens confestim lucidus aer Qui quasi purgat eos ac nigras discutit umbras Aeris illius. nam multis partibus hic est Mobilior multisque minutior et mage pollens. Qui simul atque uias oculorum luce repleuit Atque patefecit quas ante obsederat aer <Ater>, continuo rerum simulacra sequuntur Quae sita sunt in luce, lacessuntque ut uideamus. Quod contra facere in tenebris e luce nequimus Propterea quia posterior caliginis aer Crassior insequitur qui cuncta foramina complet Obsiditque uias oculorum, ne simulacra Possint ullarum rerum coniecta mouere. Quadratasque procul turris cum cernimus urbis, Propterea fit uti uideantur saepe rotundae, Angulus obtusus quia longe cernitur omnis Siue etiam potius non cernitur ac perit eius Plaga nec ad nostras acies perlabitur ictus, Aera per multum quia dum simulacra feruntur, Cogit hebescere eum crebris offensibus aer. Hoc ubi suffugit sensum simul angulus omnis, Fit quasi ut ad tornum saxorum structa tuantur, Non tamen ut coram quae sunt uereque rotunda, Sed quasi adumbratim paulum simulata uidentur. Vmbra uidetur item nobis in sole moueri Et uestigia nostra sequi gestumque imitari; Aera si credis priuatum lumine posse Indugredi, motus hominum gestumque sequentem. Nam nil esse potest aliud nisi lumine cassus Aer id quod nos umbram perhibere suemus. Nimirum quia terra locis ex ordine certis Lumine priuatur solis quacumque meantes Officimus, repletur item quod liquimus eius, Propterea fit uti uideatur, quae fuit umbra Corporis, e regione eadem nos usque secuta. Semper enim noua se radiorum lumina fundunt Primaque dispereunt, quasi in ignem lana trahatur. Propterea facile et spoliatur lumine terra Et repletur item nigrasque sibi abluit umbras. Nec tamen hic oculos falli concedimus hilum. Nam quocumque loco sit lux atque umbra tueri Illorum est; eadem uero sint lumina necne, Vmbraque quae fuit hic eadem nunc transeat illuc, An potius fiat paulo quod diximus ante, Hoc animi demum ratio discernere debet, Nec possunt oculi naturam noscere rerum. Proinde animi uitium hoc oculis affingere noli. Qua uehimur naui, fertur, cum stare uidetur; Quae manet in statione, ea praeter creditur ire. Et fugere ad puppim colles campique uidentur Quos agimus praeter nauem uelisque uolamus. Sidera cessare aetheriis affixa cauernis Cuncta uidentur, et assiduo sunt omnia motu, Quandoquidem longos obitus exorta reuisunt, Cum permensa suo sunt caelum corpore claro. Solque pari ratione manere et luna uidetur In statione. ea quae ferri res indicat ipsa. Exstantesque procul medio de gurgite montes Classibus inter quos liber patet exitus ingens, Insula coniunctis tamen ex his una uidetur. Atria uersari et circumcursare columnae Vsque adeo fit uti pueris uideantur, ubi ipsi Desierunt uerti, uix ut iam credere possint Non supra sese ruere omnia tecta minari. Iamque rubrum tremulis iubar ignibus erigere alte Cum coeptat natura supraque extollere montis, Quos tibi tum supra sol montis esse uidetur Comminus ipse suo contingens feruidus igni, Vix absunt nobis missus bis mille sagittae, Vix etiam cursus quingentos saepe ueruti. Inter eos solemque iacent immania ponti Aequora substrata aetheriis ingentibus oris, Interiectaque sunt terrarum milia multa Quae uariae retinent gentes et saecla ferarum. At collectus aquae digitum non altior unum, Qui lapides inter sistit per strata uiarum, Despectum praebet sub terras impete tanto, A terris quantum caeli patet altus hiatus; Nubila despicere et caelum ut uideare uidere <et> Corpora mirande sub terras abdita caelo. Denique ubi in medio nobis equus acer obhaesit Flumine et in rapidas amnis despeximus undas, Stantis equi corpus transuersum ferre uidetur Vis et in aduersum flumen contrudere raptim. Et quocumque oculos traiecimus omnia ferri Et fluere assimili nobis ratione uidentur. Porticus aequali quamuis est denique ductu Stansque in perpetuum paribus suffulta columnis, Longa tamen parte ab summa cum tota uidetur, Paulatim trahit angusti fastigia coni, Tecta solo iungens atque omnia dextera laeuis Donec in obscurum coni conduxit acumen. In pelago nautis ex undis ortus in undis Sol fit uti uideatur obire et condere lumen; Quippe ubi nil aliud nisi aquam caelumque tuentur; Ne leuiter credas labefactari undique sensus. At maris ignaris in portu clauda uidentur Nauigia aplustris fractis obnitier undis. Nam quaecumque supra rorem salis edita pars est Remorum, recta est, et recta superne guberna. Quae demersa liquorem obeunt, refracta uidentur Omnia conuerti sursumque supina reuerti Et reflexa prope in summo fluitare liquore. Raraque per caelum cum uenti nubila portant Tempore nocturno, tum splendida signa uidentur Labier aduersum nimbos atque ire superne Longe aliam in partem ac uera ratione feruntur. At si forte oculo manus uni subdita subter Pressit eum, quodam sensu fit uti uideantur Omnia quae tuimur fieri tum bina tuendo, Bina lucernarum florentia lumina flammis Binaque per totas aedes geminare supellex Et duplices hominum facies et corpora bina. Denique cum suaui deuinxit membra sopore Somnus et in summa corpus iacet omne quiete, Tum uigilare tamen nobis et membra mouere Nostra uidemur, et in noctis caligine caeca Cernere censemus solem lumenque diurnum, Conclusoque loco caelum mare flumina montis Mutare et campos pedibus transire uidemur, Et sonitus audire, seuera silentia noctis Vndique cum constent, et reddere dicta tacentes. Cetera de genere hoc mirande multa uidemus, Quae uiolare fidem quasi sensibus omnia quaerunt, Nequiquam, quoniam pars horum maxima fallit Propter opinatus animi quos addimus ipsi, Pro uisis ut sint quae non sunt sensibu' uisa. Nam nil aegrius est quam res secernere apertas Ab dubiis animus quas ab se protinus addit. Denique nil sciri siquis putat, id quoque nescit An sciri possit, quoniam nil scire fatetur. Hunc igitur contra mittam contendere causam, Qui capite ipse sua in statuit uestigia sese. Et tamen hoc quoque uti concedam scire, at id ipsum Quaeram, cum in rebus ueri nil uiderit ante, Vnde sciat quid sit scire et nescire uicissim, Notitiam ueri quae res falsique crearit Et dubium certo quae res differre probarit. Inuenies primis ab sensibus esse creatam Notitiem ueri neque sensus posse refelli. Nam maiore fide debet reperirier illud, Sponte sua ueris quod possit uincere falsa. Quid maiore fide porro quam sensus haberi Debet? an ab sensu falso ratio orta ualebit Dicere eos contra, quae tota ab sensibus orta est? Qui nisi sunt ueri, ratio quoque falsa fit omnis. An poterunt oculos aures reprehendere, an auris Tactus? an hunc porro tactum sapor arguet oris, An confutabunt nares oculiue reuincent? Non, ut opinor, ita est. nam sorsum cuique potestas Diuisast, sua uis cuiquest, ideoque necessest Et quod molle sit et gelidum feruensue seorsum Et sorsum uarios rerum sentire colores Et quaecumque coloribu' sint coniuncta uidere. Sorsus item sapor oris habet uim, sorsus odores Nascuntur, sorsum sonitus. ideoque necessest Non possint alios alii conuincere sensus. Nec porro poterunt ipsi reprehendere sese, Aequa fides quoniam debebit semper haberi. Proinde quod in quoquest his uisum tempore, uerumst. Et si non poterit ratio dissoluere causam, Cur ea quae fuerint iuxtim quadrata, procul sint Visa rotunda, tamen praestat rationis egentem Reddere mendose causas utriusque figurae, Quam manibus manifesta suis emittere quoquam Et uiolare fidem primam et conuellere tota Fundamenta quibus nixatur uita salusque. Non modo enim ratio ruat omnis, uita quoque ipsa Concidat extemplo, nisi credere sensibus ausis Praecipitesque locos uitare et cetera quae sint In genere hoc fugienda, sequi contraria quae sint. Illa tibi est igitur uerborum copia cassa Omnis quae contra sensus instructa paratast. Denique ut in fabrica, si prauast regula prima, Normaque si fallax rectis regionibus exit, Et libella aliqua si ex parti claudicat hilum, Omnia mendose fieri atque obstipa necessest Praua cubantia prona supina atque absona tecta, Iam ruere ut quaedam uideantur uelle, ruantque Prodita iudiciis fallacibus omnia primis, Sic igitur ratio tibi rerum praua necessest Falsaque sit, falsis quaecumque ab sensibus ortast. Nunc alii sensus quo pacto quisque suam rem Sentiat, haudquaquam ratio scruposa relicta est. Principio auditur sonus et uox omnis, in auris Insinuata suo pepulere ubi corpore sensum. Corpoream quoque enim <uocem> constare fatendumst Et sonitum, quoniam possunt impellere sensus. Praeterea radit uox fauces saepe facitque Asperiora foras gradiens arteria clamor. Quippe per angustum turba maiore coorta Ire foras ubi coeperunt primordia uocum, Scilicet expletis quoque ianua raditur oris. Haud igitur dubiumst quin uoces uerbaque constent Corporeis e principiis, ut laedere possint. Nec te fallit item quid corporis auferat et quid Detrahat ex hominum neruis ac uiribus ipsis Perpetuus sermo nigrai noctis ad umbram Aurorae perductus ab exoriente nitore, Praesertim si cum summost clamore profusus. Ergo corpoream uocem constare necessest, Multa loquens quoniam amittit de corpore partem. Asperitas autem uocis fit ab asperitate Principiorum et item leuor leuore creatur. Nec simili penetrant auris primordia forma, Cum tuba depresso grauiter sub murmure mugit Et reboat raucum retro cita barbara bombum, Cum liquidam tollunt lugubri uoce querelam. Hasce igitur penitus uoces cum corpore nostro Exprimimus rectoque foras emittimus ore, Mobilis articulat uerborum daedala lingua Formaturaque labrorum pro parte figurat. Hoc ubi non longum spatiumst unde illa profecta Perueniat uox quaeque, necessest uerba quoque ipsa Plane exaudiri discernique articulatim. Seruat enim formaturam seruatque figuram. At si interpositum spatium sit longius aequo, Aera per multum confundi uerba necessest Et conturbari uocem, dum transuolat auras. Ergo fit, sonitum ut possis sentire neque illam Internoscere, uerborum sententia quae sit: Vsque adeo confusa uenit uox inque pedita. Praeterea uerbum saepe unum perciet auris Omnibus in populo, missum praeconis ab ore. In multas igitur uoces uox una repente Diffugit, in priuas quoniam se diuidit auris Obsignans formam uerbis clarumque sonorem. At quae pars uocum non auris incidit ipsas, Praeterlata perit frustra diffusa per auras. Pars solidis allisa locis reiecta sonorem Reddit et interdum frustratur imagine uerbi. Quae bene cum uideas, rationem reddere possis Tute tibi atque aliis, quo pacto per loca sola Saxa paris formas uerborum ex ordine reddant, Palantis comites cum montis inter opacos Quaerimus et magna dispersos uoce ciemus. Sex etiam aut septem loca uidi reddere uoces, Vnam cum iaceres: ita colles collibus ipsi Verba repulsantes iterabant dicta referri. Haec loca capripedes satyros nymphasque tenere Finitimi fingunt et faunos esse loquuntur Quorum noctiuago strepitu ludoque iocanti Affirmant uulgo taciturna silentia rumpi Chordarumque sonos fieri dulcisque querelas, Tibia quas fundit digitis pulsata canentum, Et genus agricolum late sentiscere, cum Pan Pinea semiferi capitis uelamina quassans Vnco saepe labro calamos percurrit hiantis, Fistula siluestrem ne cesset fundere musam. Cetera de genere hoc monstra ac portenta loquuntur, Ne loca deserta ab diuis quoque forte putentur Sola tenere. ideo iactant miracula dictis Aut aliqua ratione alia ducuntur, ut omne Humanum genus est auidum nimis auricularum. Quod superest, non est mirandum qua ratione, Per loca quae nequeunt oculi res cernere apertas, Haec loca per uoces ueniant aurisque lacessant. Colloquium clausis foribus quoque saepe uidemus, Nimirum quia uox per flexa foramina rerum Incolumis transire potest, simulacra renutant. Perscinduntur enim, nisi recta foramina tranant, Qualia sunt uitri, species qua transuolat omnis. Praeterea partis in cunctas diuiditur uox, Ex aliis aliae quoniam gignuntur, ubi una Dissiluit semel in multas exorta, quasi ignis Saepe solet scintilla suos se spargere in ignis. Ergo replentur loca uocibus abdita retro, Omnia quae circum feruunt sonituque cientur. At simulacra uiis derectis omnia tendunt Vt sunt missa semel; quapropter cernere nemo Saepe supra potis est, at uoces accipere extra. Et tamen ipsa quoque haec, dum transit clausa <domorum> Vox obtunditur atque auris confusa penetrat Et sonitum potius quam uerba audire uidemur. Nec, qui sentimus sucum, lingua atque palatum Plusculum habent in se rationis plus operaeue. Principio sucum sentimus in ore, cibum cum Mandendo exprimimus, ceu plenam spongiam aquai Siquis forte manu premere ac siccare coepit. Inde quod exprimimus per caulas omne palati Diditur et rarae per flexa foramina linguae. Hoc ubi leuia sunt manantis corpora suci, Suauiter attingunt et suauiter omnia tractant Vmida linguai circum sudantia templa. At contra pungunt sensum lacerantque coorta, Quanto quaeque magis sunt asperitate repleta. Deinde uoluptas est e suco fine palati; Cum uero deorsum per fauces praecipitauit, Nulla uoluptas est, dum diditur omnis in artus. Nec refert quicquam quo uictu corpus alatur, Dummodo quod capias concoctum didere possis Artubus et stomachi umidulum seruare tenorem. Nunc aliis alius qui sit cibus ut uideamus Expediam, quareue, aliis quod triste et amarumst, Hoc tamen esse aliis possit perdulce uideri. Tantaque <in> his rebus distantia differitasque est, Vt quod ali cibus est aliis fuat acre uenenum. †Est itaque ut† serpens, hominis quae tacta saliuis Disperit ac sese mandendo conficit ipsa. Praeterea nobis ueratrum est acre uenenum, At capris adipes et coturnicibus auget. Id quibus ut fiat rebus cognoscere possis, Principio meminisse decet quae diximus ante, Semina multimodis in rebus mixta teneri. Porro omnes quaecumque cibum capiunt animantes, Vt sunt dissimiles extrinsecus et generatim Extima membrorum circumcaesura coercet, Proinde et seminibus constant uariante figura. Semina cum porro distent, differre necessest Interualla uiasque, foramina quae perhibemus, Omnibus in membris et in ore ipsoque palato. Esse minora igitur quaedam maioraque debent, Esse triquetra aliis, <aliis> quadrata necessest, Multa rotunda, modis multis multangula quaedam. Namque figurarum ratio ut motusque reposcunt, Proinde foraminibus debent differre figurae, Et uariare uiae proinde ac textura coercet. Hoc ubi quod suaue est aliis aliis fit amarum, Illi, cui suaue est, leuissima corpora debent Contractabiliter caulas intrare palati, At contra quibus est eadem res intus acerba, Aspera nimirum penetrant hamataque fauces. Nunc facile est ex his rebus cognoscere quaeque. Quippe ubi cui febris bili superante coorta est Aut alia ratione aliquast uis excita morbi, Perturbatur ibi iam totum corpus et omnes Commutantur ibi positurae principiorum; Fit prius ad sensum <ut> quae corpora conueniebant Nunc non conueniant, et cetera sint magis apta, Quae penetrata queunt sensum progignere acerbum. Vtraque enim sunt in mellis commixta sapore; Id quod iam supera tibi saepe ostendimus ante. Nunc age quo pacto naris adiectus odoris Tangat agam. primum res multas esse necessest Vnde fluens uoluat uarius se fluctus odorum, Et fluere et mitti uulgo spargique putandumst; Verum aliis alius magis est animantibus aptus Dissimilis propter formas. ideoque per auras Mellis apes quamuis longe ducuntur odore, Vulturiique cadaueribus. tum fissa ferarum Vngula quo tulerit gressum promissa canum uis Ducit, et humanum longe praesentit odorem Romulidarum arcis seruator candidus anser. Sic aliis alius nidor datus ad sua quemque Pabula ducit et a taetro resilire ueneno Cogit, eoque modo seruantur saecla ferarum. Hic odor ipse igitur, naris quicumque lacessit, Est alio ut possit permitti longius alter. Sed tamen haud quisquam tam longe fertur eorum Quam sonitus, quam uox, mitto iam dicere quam res Quae feriunt oculorum acies uisumque lacessunt. Errabundus enim tarde uenit ac perit ante Paulatim facilis distractus in aeris auras; Ex alto primum quia uix emittitur ex re: Nam penitus fluere atque recedere rebus odores Significat quod fracta magis redolere uidentur Omnia, quod contrita, quod igni collabefacta: Deinde uidere licet maioribus esse creatum Principiis quam uox, quoniam per saxea saepta Non penetrat, qua uox uulgo sonitusque feruntur. Quare etiam quod olet non tam facile esse uidebis Inuestigare in qua sit regione locatum. Refrigescit enim cunctando plaga per auras Nec calida ad sensum decurrunt nuntia rerum. Errant saepe canes itaque et uestigia quaerunt. Nec tamen hoc solis in odoribus atque saporum In generest, sed item species rerum atque colores Non ita conueniunt ad sensus omnibus omnes, Vt non sint aliis quaedam magis acria uisu. Quin etiam gallum, noctem explaudentibus alis Auroram clara consuetum uoce uocare, Noenu queunt rabidi contra constare leones Inque tueri: ita continuo meminere fugai, Nimirum quia sunt gallorum in corpore quaedam Semina, quae cum sunt oculis immissa leonum, Pupillas interfodiunt acremque dolorem Praebent, ut nequeant contra durare feroces; Cum tamen haec nostras acies nil laedere possint, Aut quia non penetrant aut quod penetrantibus illis Exitus ex oculis liber datur, in remorando Laedere ne possint ex ulla lumina parte. Nunc age quae moueant animum res accipe, et unde Quae ueniunt ueniant in mentem percipe paucis. Principio hoc dico, rerum simulacra uagari Multa modis multis in cunctas undique partis Tenuia, quae facile inter se iunguntur in auris, Obuia cum ueniunt, ut aranea bratteaque auri. Quippe etenim multo magis haec sunt tenuia textu Quam quae percipiunt oculos uisumque lacessunt, Corporis haec quoniam penetrant per rara cientque Tenuem animi naturam intus sensumque lacessunt. Centauros itaque et Scyllarum membra uidemus Cerbereasque canum facies simulacraque eorum Quorum morte obita tellus amplectitur ossa; Omne genus quoniam passim simulacra feruntur, Partim sponte sua quae fiunt aere in ipso, Partim quae uariis ab rebus cumque recedunt Et quae confiunt ex horum facta figuris. Nam certe ex uiuo Centauri non fit imago, Nulla fuit quoniam talis natura animantis, Verum ubi equi atque hominis casu conuenit imago, Haerescit facile extemplo, quod diximus ante, Propter subtilem naturam et tenuia texta. Cetera de genere hoc eadem ratione creantur. Quae cum mobiliter summa leuitate feruntur, Vt prius ostendi, facile uno commouet ictu Quaelibet una animum nobis subtilis imago; Tenuis enim mens est et mire mobilis ipsa. Haec fieri ut memoro, facile hinc cognoscere possis. Quatenus hoc simile est illi, quod mente uidemus Atque oculis, simili fieri ratione necessest. Nunc igitur quoniam docui me forte leonem Cernere per simulacra, oculos quaecumque lacessunt, Scire licet mentem simili ratione moueri, Per simulacra leonum <et> cetera quae uidet aeque Nec minus atque oculi, nisi quod mage tenuia cernit. Nec ratione alia, cum somnus membra profudit, Mens animi uigilat, nisi quod simulacra lacessunt Haec eadem nostros animos quae cum uigilamus, Vsque adeo, certe ut uideamur cernere eum quem Relicta uita iam mors et terra potitast. Hoc ideo fieri cogit natura, quod omnes Corporis offecti sensus per membra quiescunt Nec possunt falsum ueris conuincere rebus. Praeterea meminisse iacet languetque sopore Nec dissentit eum mortis letique potitum Iam pridem, quem mens uiuum se cernere credit. Quod superest, non est mirum simulacra moueri Bracchiaque in numerum iactare et cetera membra. Nam fit ut in somnis facere hoc uideatur imago; Quippe ubi prima perit alioque est altera nata Inde statu, prior hic gestum mutasse uidetur. Scilicet id fieri celeri ratione putandumst: Tanta est mobilitas et rerum copia tanta Tantaque sensibili quouis est tempore in uno Copia particularum, ut possit suppeditare. Multaque in his rebus quaeruntur multaque nobis Clarandumst, plane si res exponere auemus. Quaeritur in primis quare, quod cuique libido Venerit, extemplo mens cogitet eius id ipsum. Anne uoluntatem nostram simulacra tuentur Et simul ac uolumus nobis occurrit imago, Si mare, si terram cordist, si denique caelum? Conuentus hominum pompam conuiuia pugnas, Omnia sub uerbone creat natura paratque? Cum praesertim aliis eadem in regione locoque Longe dissimilis animus res cogitet omnis. Quid porro, in numerum procedere cum simulacra Cernimus in somnis et mollia membra mouere, Mollia mobiliter cum alternis bracchia mittunt Et repetunt oculis gestum pede conuenienti? Scilicet arte madent simulacra et docta uagantur, Nocturno facere ut possint in tempore ludos. An magis illud erit uerum? quia tempore in uno, Cum sentimus, id est, cum uox emittitur una, Tempora multa latent, ratio quae comperit esse, Propterea fit uti quouis in tempore quaeque Praesto sint simulacra locis in quisque parata: Tanta est mobilitas et rerum copia tanta. Hoc, ubi prima perit alioque est altera nata Inde statu, prior hic gestum mutasse uidetur. Et quia tenuia sunt, nisi quae contendit, acute Cernere non potis est animus; proinde omnia quae sunt Praeterea pereunt, nisi <si ad> quae se ipse parauit. Ipse parat sese porro speratque futurum Vt uideat quod consequitur rem quamque; fit ergo. Nonne uides oculos etiam, cum tenuia quae sunt Cernere coeperunt, contendere se atque parare, Nec sine eo fieri posse ut cernamus acute? Et tamen in rebus quoque apertis noscere possis, Si non aduertas animum, proinde esse quasi omni Tempore semotum fuerit longeque remotum. Cur igitur mirumst, animus si cetera perdit Praeterquam quibus est in rebus deditus ipse? Deinde adopinamur de signis maxima paruis Ac nos in fraudem induimus frustraminis ipsi. Fit quoque ut interdum non suppeditetur imago Eiusdem generis, sed femina quae fuit ante, In manibus uir uti factus uideatur adesse, Aut alia ex alia facies aetasque sequatur. Quod ne miremur sopor atque obliuia curant. Illud in his rebus uitium uementer auemus <Te> effugere, errorem uitareque praemetuenter, Lumina ne facias oculorum clara creata, Prospicere ut possimus, et ut proferre queamus Proceros passus, ideo fastigia posse Surarum ac feminum pedibus fundata plicari, Bracchia tum porro ualidis ex apta lacertis Esse manusque datas utraque <ex> parte ministras, Vt facere ad uitam possemus quae foret usus. Cetera de genere hoc inter quaecumque pretantur Omnia peruersa praepostera sunt ratione, Nil ideo quoniam natumst in corpore ut uti Possemus, sed quod natumst id procreat usum. Nec fuit ante uidere oculorum lumina nata Nec dictis orare prius quam lingua creatast, Sed potius longe linguae praecessit origo Sermonem multoque creatae sunt prius aures Quam sonus est auditus, et omnia denique membra Ante fuere, ut opinor, eorum quam foret usus. Haud igitur potuere utendi crescere causa. At contra conferre manu certamina pugnae Et lacerare artus foedareque membra cruore Ante fuit multo quam lucida tela uolarent, Et uulnus uitare prius natura coegit Quam daret obiectum parmai laeua per artem. Scilicet et fessum corpus mandare quieti Multo antiquius est quam lecti mollia strata, Et sedare sitim prius est quam pocula natum. Haec igitur possent utendi cognita causa Credier, ex usu quae sunt uitaque reperta. Illa quidem sorsum sunt omnia quae prius ipsa Nata dedere suae post notitiam utilitatis. Quo genere in primis sensus et membra uidemus; Quare etiam atque etiam procul est ut credere possis Vtilitatis ob officium potuisse creari. Illud item non est mirandum, corporis ipsa Quod natura cibum quaerit cuiusque animantis. Quippe etenim fluere atque recedere corpora rebus Multa modis multis docui, sed plurima debent Ex animalibu'. <quae> quia sunt exercita motu, Multa per os exhalantur, cum languida anhelant, Multaque per sudorem ex alto pressa feruntur, His igitur rebus rarescit corpus et omnis Subruitur natura; dolor quam consequitur rem. Propterea capitur cibus ut suffulciat artus Et recreet uiris interdatus atque patentem Per membra ac uenas ut amorem opturet edendi. Vmor item discedit in omnia quae loca cumque Poscunt umorem; glomerataque multa uaporis Corpora, quae stomacho praebent incendia nostro, Dissipat adueniens liquor ac restinguit ut ignem, Vrere ne possit calor amplius aridus artus. Sic igitur tibi anhela sitis de corpore nostro Abluitur, sic expletur ieiuna cupido. Nunc qui fiat uti passus proferre queamus, Cum uolumus, uarieque datum sit membra mouere, Et quae res tantum hoc oneris protrudere nostri Corporis insuerit, dicam: tu percipe dicta. Dico animo nostro primum simulacra meandi Accidere atque animum pulsare, ut diximus ante. Inde uoluntas fit; neque enim facere incipit ullam Rem quisquam, <quam> mens prouidit quid uelit ante. Id quod prouidet, illius rei constat imago. Ergo animus cum sese ita commouet ut uelit ire Inque gredi, ferit extemplo quae in corpore toto Per membra atque artus animai dissita uis est. Et facilest factu, quoniam coniuncta tenetur. Inde ea proporro corpus ferit, atque ita tota Paulatim moles protruditur atque mouetur. Praeterea tum rarescit quoque corpus et aer (Scilicet ut debet qui semper mobilis exstat) Per patefacta uenit penetratque foramina largus Et dispergitur ad partis ita quasque minutas Corporis. hic igitur rebus fit utrimque duabus, Corpus ut, ac nauis uelis uentoque, feratur. Nec tamen illud in his rebus mirabile constat, Tantula quod tantum corpus corpuscula possunt Contorquere et onus totum conuertere nostrum. Quippe etenim uentus subtili corpore tenuis Trudit agens magnam magno molimine nauem Et manus una regit quantouis impete euntem Atque gubernaclum contorquet quolibet unum, Multaque per trocleas et tympana pondere magno Commouet atque leui sustollit machina nisu. Nunc quibus ille modis somnus per membra quietem Irriget atque animi curas e pectore soluat, Suauidicis potius quam multis uersibus edam; Paruus ut est cycni melior canor, ille gruum quam Clamor in aetheriis dispersus nubibus austri. Tu mihi da tenuis auris animumque sagacem, Ne fieri negites quae dicam posse retroque Vera repulsanti discedas pectore dicta, Tutemet in culpa cum sis neque cernere possis. Principio somnus fit ubi est distracta per artus Vis animae partimque foras eiecta recessit Et partim contrusa magis concessit in altum. Dissoluuntur enim tum demum membra fluuntque. Nam dubium non est, animai quin opera sit Sensus hic in nobis, quem cum sopor impedit esse, Tum nobis animam perturbatam esse putandumst Eiectamque foras; non omnem; namque iaceret Aeterno corpus perfusum frigore leti. Quippe ubi nulla latens animai pars remaneret In membris, cinere ut multa latet obrutus ignis, Vnde reconflari sensus per membra repente Posset, ut ex igni caeco consurgere flamma? Sed quibus haec rebus nouitas confiat et unde Perturbari anima et corpus languescere possit, Expediam: tu fac ne uentis uerba profundam. Principio externa corpus de parte necessumst, Aeriis quoniam uicinum tangitur auris, Tundier atque eius crebro pulsarier ictu, Proptereaque fere res omnes aut corio sunt Aut etiam conchis aut callo aut cortice tectae. Interiorem etiam partem spirantibus aer Verberat hic idem, cum ducitur atque reflatur. Quare utrimque secus cum corpus uapulet et cum Perueniant plagae per parua foramina nobis Corporis ad primas partis elementaque prima, Fit quasi paulatim nobis per membra ruina. Conturbantur enim positurae principiorum Corporis atque animi. fit uti pars inde animai Eiciatur et introrsum pars abdita cedat, Pars etiam distracta per artus non queat esse Coniuncta inter se neque motu mutua fungi; Inter enim saepit coetus natura uiasque; Ergo sensus abit mutatis motibus alte. Et quoniam non est quasi quod suffulciat artus, Debile fit corpus languescuntque omnia membra, Bracchia palpebraeque cadunt poplitesque cubanti Saepe tamen summittuntur uirisque resoluunt. Deinde cibum sequitur somnus, quia, quae facit aer, Haec eadem cibus, in uenas dum diditur omnis, Efficit. et multo sopor ille grauissimus exstat Quem satur aut lassus capias, quia plurima tum se Corpora conturbant magno contusa labore. Fit ratione eadem coniectus partim animai Altior atque foras eiectus largior eius, Et diuisior inter se ac distractior intus. Et quo quisque fere studio deuinctus adhaeret Aut quibus in rebus multum sumus ante morati Atque in ea ratione fuit contenta magis mens, In somnis eadem plerumque uidemur obire; Causidici causas agere et componere leges, Induperatores pugnare ac proelia obire, Nautae contractum cum uentis degere duellum, Nos agere hoc autem et naturam quaerere rerum Semper et inuentam patriis exponere chartis. Cetera sic studia atque artis plerumque uidentur In somnis animos hominum frustrata tenere. Et quicumque dies multos ex ordine ludis Assiduas dederunt operas, plerumque uidemus, Cum iam destiterunt ea sensibus usurpare, Reliquas tamen esse uias in mente patentis, Qua possint eadem rerum simulacra uenire. Per multos itaque illa dies eadem obuersantur Ante oculos, etiam uigilantes ut uideantur Cernere saltantis et mollia membra mouentis Et citharae liquidum carmen chordasque loquentis Auribus accipere et consessum cernere eundem Scaenaique simul uarios splendere decores. Vsque adeo magni refert studium atque uoluntas, Et quibus in rebus consuerint esse operati Non homines solum sed uero animalia cuncta. Quippe uidebis equos fortis, cum membra iacebunt, In somnis sudare tamen spirareque semper Et quasi de palma summas contendere uiris Aut quasi carceribus patefactis †saepe quiete† Venantumque canes in molli saepe quiete Iactant crura tamen subito uocesque repente Mittunt et crebro redducunt naribus auras, Vt uestigia si teneant inuenta ferarum, Expergefactique sequuntur inania saepe Ceruorum simulacra, fugae quasi dedita cernant, Donec discussis redeant erroribus ad se. At consueta domi catulorum blanda propago Discutere et corpus de terra corripere instant Proinde quasi ignotas facies atque ora tuantur. Et quo quaeque magis sunt aspera seminiorum, Tam magis in somnis eadem saeuire necessust. At uariae fugiunt uolucres pinnisque repente Sollicitant diuum nocturno tempore lucos, Accipitres somno in leni si proelia pugnas Edere sunt persectantes uisaeque uolantes. Porro hominum mentes, magnis quae motibus edunt Magna, itidem saepe in somnis faciuntque geruntque, Reges expugnant, capiuntur, proelia miscent, Tollunt clamorem, quasi si iugulentur, ibidem. Multi depugnant gemitusque doloribus edunt Et quasi pantherae morsu saeuiue leonis Mandantur magnis clamoribus omnia complent. Multi de magnis per somnum rebu' loquuntur Indicioque sui facti persaepe fuere. Multi mortem obeunt. multi, de montibus altis Vt qui praecipitent ad terram corpore toto, Exterrentur et ex somno quasi mentibu' capti Vix ad se redeunt permoti corporis aestu. Flumen item sitiens aut fontem propter amoenum Assidet et totum prope faucibus occupat amnem. Puri saepe lacum propter si ac dolia curta Somno deuincti credunt se extollere uestem, Totius umorem saccatum corpori' fundunt, Cum Babylonica magnifico splendore rigantur. Tum quibus aetatis freta primitus insinuatur Semen, ubi ipsa dies membris matura creauit, Conueniunt simulacra foris e corpore quoque Nuntia praeclari uultus pulchrique coloris, Qui ciet irritans loca turgida semine multo, Vt quasi transactis saepe omnibu' rebu' profundant Fluminis ingentis fluctus uestemque cruentent. Sollicitatur id <in> nobis, quod diximus ante, Semen, adulta aetas cum primum roborat artus. Namque alias aliud res commouet atque lacessit; Ex homine humanum semen ciet una hominis uis. Quod simul atque suis eiectum sedibus exit, Per membra atque artus decedit corpore toto In loca conueniens neruorum certa cietque Continuo partis genitalis corporis ipsas. Irritata tument loca semine fitque uoluntas Eicere id quo se contendit dira libido, Idque petit corpus, mens unde est saucia amore. Namque omnes plerumque cadunt in uulnus et illam Emicat in partem sanguis unde icimur ictu, Et si comminus est, hostem ruber occupat umor. Sic igitur Veneris qui telis accipit ictus, Siue puer membris muliebribus hunc iaculatur Seu mulier toto iactans e corpore amorem, Vnde feritur, eo tendit gestitque coire Et iacere umorem in corpus de corpore ductum. Namque uoluptatem praesagit muta cupido. Haec Venus est nobis; hinc autemst nomen amoris, Hinc illaec primum Veneris dulcedinis in cor Stillauit gutta et successit frigida cura. Nam si abest quod ames, praesto simulacra tamen sunt Illius et nomen dulce obuersatur ad auris. Sed fugitare decet simulacra et pabula amoris Absterrere sibi atque alio conuertere mentem Et iacere umorem collectum in corpora quaeque Nec retinere, semel conuersum unius amore, Et seruare sibi curam certumque dolorem. Vlcus enim uiuescit et inueterascit alendo Inque dies gliscit furor atque aerumna grauescit, Si non prima nouis conturbes uulnera plagis Vulgiuagaque uagus Venere ante recentia cures Aut alio possis animi traducere motus. Nec Veneris fructu caret is qui uitat amorem, Sed potius quae sunt sine poena commoda sumit. Nam certe purast sanis magis inde uoluptas Quam miseris. etenim potiundi tempore in ipso Fluctuat incertis erroribus ardor amantum Nec constat quid primum oculis manibusque fruantur. Quod petiere, premunt arte faciuntque dolorem Corporis et dentis illidunt saepe labellis Osculaque affligunt, quia non est pura uoluptas Et stimuli subsunt qui instigant laedere id ipsum Quodcumque est, rabies unde illaec germina surgunt. Sed leuiter poenas frangit Venus inter amorem Blandaque refrenat morsus admixta uoluptas. Namque in eo spes est, unde est ardoris origo, Restingui quoque posse ab eodem corpore flammam. Quod fieri contra totum natura repugnat; Vnaque res haec est, cuius quam plurima habemus, Tam magis ardescit dira cuppedine pectus. Nam cibus atque umor membris assumitur intus; Quae quoniam certas possunt obsidere partis, Hoc facile expletur laticum frugumque cupido. Ex hominis uero facie pulchroque colore Nil datur in corpus praeter simulacra fruendum Tenuia; quae uento spes raptat saepe misella. Vt bibere in somnis sitiens cum quaerit et umor Non datur, ardorem qui membris stinguere possit, Sed laticum simulacra petit frustraque laborat In medioque sitit torrenti flumine potans, Sic in amore Venus simulacris ludit amantis Nec satiare queunt spectando corpora coram Nec manibus quicquam teneris abradere membris Possunt errantes incerti corpore toto. Denique cum membris collatis flore fruuntur Aetatis, iam cum praesagit gaudia corpus Atque in eost Venus ut muliebria conserat arua, Affigunt auide corpus iunguntque saliuas Oris et inspirant pressantes dentibus ora, Nequiquam, quoniam nil inde abradere possunt Nec penetrare et abire in corpus corpore toto; Nam facere interdum uelle et certare uidentur: Vsque adeo cupide in Veneris compagibus haerent, Membra uoluptatis dum ui labefacta liquescunt. Tandem ubi se erupit neruis collecta cupido, Parua fit ardoris uiolenti pausa parumper. Inde redit rabies eadem et furor ille reuisit, Cum sibi quid cupiant ipsi contingere quaerunt, Nec reperire malum id possunt quae machina uincat: Vsque adeo incerti tabescunt uulnere caeco. Adde quod absumunt uiris pereuntque labore, Adde quod alterius sub nutu degitur aetas. Labitur interea res et Babylonica fiunt, Languent officia atque aegrotat fama uacillans. †Vnguenta† et pulchra in pedibus Sicyonia rident Scilicet et grandes uiridi cum luce smaragdi Auro includuntur teriturque thalassina uestis Assidue et Veneris sudorem exercita potat. Et bene parta patrum fiunt anademata, mitrae, Interdum in pallam atque Alidensia Ciaque uertunt. Eximia ueste et uictu conuiuia, ludi, Pocula crebra, unguenta coronae serta parantur, Nequiquam, quoniam medio de fonte leporum Surgit amari aliquid quod in ipsis floribus angat, Aut cum conscius ipse animus se forte remordet Desidiose agere aetatem lustrisque perire, Aut quod in ambiguo uerbum iaculata reliquit Quod cupido affixum cordi uiuescit ut ignis, Aut nimium iactare oculos aliumue tueri Quod putat in uultuque uidet uestigia risus. Atque in amore mala haec proprio summeque secundo Inueniuntur; in aduerso uero atque inopi sunt, Prendere quae possis oculorum lumine operto, Innumerabilia; ut melius uigilare sit ante, Qua docui ratione, cauereque ne illiciaris. Nam uitare, plagas in amoris ne iaciamur, Non ita difficile est quam captum retibus ipsis Exire et ualidos Veneris perrumpere nodos. Et tamen implicitus quoque possis inque peditus Effugere infestum, nisi tute tibi obuius obstes Et praetermittas animi uitia omnia primum Aut quae corpori' sunt eius, quam praepetis ac uis. Nam faciunt homines plerumque cupidine caeci Et tribuunt ea quae non sunt his commoda uere. Multimodis igitur prauas turpisque uidemus Esse in deliciis summoque in honore uigere. Atque alios alii irrident Veneremque suadent Vt placent, quoniam foedo afflictentur amore, Nec sua respiciunt miseri mala maxima saepe. Nigra melichrus est, immunda et fetida acosmos, Caesia Palladium, neruosa et lignea dorcas, Paruula, pumilio, chariton mia, tota merum sal, Magna atque immanis cataplexis plenaque honoris. Balba loqui non quit, traulizi, muta pudens est; At flagrans odiosa loquacula Lampadium fit. Ischnon eromenion tum fit, cum uiuere non quit Prae macie; rhadine uerost iam mortua tussi. At tumida et mammosa Ceres est ipsa ab Iaccho, Simula Silena ac saturast, labeosa philema. Cetera de genere hoc longum est si dicere coner. Sed tamen esto iam quantouis oris honore, Cui Veneris membris uis omnibus exoriatur: Nempe aliae quoque sunt; nempe hac sine uiximus ante; Nempe eadem facit, et scimus facere, omnia turpi, Et miseram taetris se suffit odoribus ipsa Quam famulae longe fugitant furtimque cachinnant. At lacrimans exclusus amator limina saepe Floribus et sertis operit postisque superbos Vnguit amaracino et foribus miser oscula figit; Quem si, iam admissum, uenientem offenderit aura Vna modo, causas abeundi quaerat honestas, Et meditata diu cadat alte sumpta querela, Stultitiaque ibi se damnet, tribuisse quod illi Plus uideat quam mortali concedere par est. Nec Veneres nostras hoc fallit; quo magis ipsae Omnia summo opere hos uitae postscaenia celant Quos retinere uolunt astrictosque esse in amore, Nequiquam, quoniam tu animo tamen omnia possis Protrahere in lucem atque omnis inquirere risus Et, si bello animost et non odiosa, uicissim Praetermittere <et> humanis concedere rebus. Nec mulier semper ficto suspirat amore Quae complexa uiri corpus cum corpore iungit Et tenet assuctis umectans oscula labris. Nam facit ex animo saepe et communia quaerens Gaudia sollicitat spatium decurrere amoris. Nec ratione alia uolucres armenta feraeque Et pecudes et equae maribus subsidere possent, Si non, ipsa quod illarum subat ardet abundans Natura et Venerem salientum laeta retractat. Nonne uides etiam quos mutua saepe uoluptas Vinxit, ut in uinclis communibus excrucientur? In triuiis quam saepe canes, discedere auentes Diuersi cupide summis ex uiribu' tendunt, Cum interea ualidis Veneris compagibus haerent! Quod facerent numquam nisi mutua gaudia nossent Quae iacere in fraudem possent uinctosque tenere. Quare etiam atque etiam, ut dico, est communi' uoluptas. Et commiscendo cum semine forte uirilem Femina uim uicit subita ui corripuitque, Tum similes matrum materno semine fiunt, Vt patribus patrio. sed quos utriusque figurae Esse uides, iuxtim miscentis uulta parentum, Corpore de patrio et materno sanguine crescunt, Semina cum Veneris stimulis excita per artus Obuia conflixit conspirans mutuus ardor, Et neque utrum superauit eorum nec superatumst. Fit quoque ut interdum similes exsistere auorum Possint et referant proauorum saepe figuras Propterea quia multa modis primordia multis Mixta suo celant in corpore saepe parentes, Quae patribus patres tradunt a stirpe profecta; Inde Venus uaria producit sorte figuras Maiorumque refert uultus uocesque comasque; Quandoquidem nilo magis haec <de> semine certo Fiunt quam facies et corpora membraque nobis. Et muliebre oritur patrio de semine saeclum Maternoque mares exsistunt corpore creti. Semper enim partus duplici de semine constat, Atque utri similest magis id quodcumque creatur, Eius habet plus parte aequa; quod cernere possis, Siue uirum suboles siuest muliebris origo. Nec diuina satum genitalem numina cuiquam Absterrent, pater a gnatis ne dulcibus umquam Appelletur et ut sterili Venere exigat aeuum; Quod plerumque putant et multo sanguine maesti Conspergunt aras adolentque altaria donis, Vt grauidas reddant uxores semine largo. Nequiquam diuum numen sortisque fatigant. Nam steriles nimium crasso sunt semine partim Et liquido praeter iustum tenuique uicissim. Tenue locis quia non potis est affigere adhaesum, Liquitur extemplo et reuocatum cedit abortu. Crassius his porro quoniam concretius aequo Mittitur, aut non tam prolixo prouolat ictu Aut penetrare locos aeque nequit aut penetratum Aegre admiscetur muliebri semine semen. Nam multum harmoniae Veneris differre uidentur. Atque alias alii complent magis ex aliisque Succipiunt aliae pondus magis inque grauescunt. Et multae steriles Hymenaeis ante fuerunt Pluribus et nactae post sunt tamen unde puellos Suscipere et partu possent ditescere dulci. Et quibus ante domi fecundae saepe nequissent Vxores parere, inuentast illis quoque compar Natura, ut possent gnatis munire senectam. Vsque adeo magni refert, ut semina possint Seminibus commisceri genitaliter apta, Crassaque conueniant liquidis et liquida crassis. Atque in eo refert quo uictu uita colatur; Namque aliis rebus concrescunt semina membris Atque aliis extenuantur tabentque uicissim. Et quibus ipsa modis tractetur blanda uoluptas, Id quoque permagni refert; nam more ferarum Quadrupedumque magis ritu plerumque putantur Concipere uxores, quia sic loca sumere possunt, Pectoribus positis, sublatis semina lumbis. Nec molles opu' sunt motus uxoribus hilum. Nam mulier prohibet se concipere atque repugnat, Clunibus ipsa uiri Venerem si laeta retractat Atque exossato ciet omni pectore fluctus; Eicit enim sulcum recta regione uiaque Vomeris atque locis auertit seminis ictum. Idque sua causa consuerunt scorta moueri, Ne complerentur crebro grauidaeque iacerent Et simul ipsa uiris Venus ut concinnior esset; Coniugibus quod nil nostris opus esse uidetur. Nec diuinitus interdum Venerisque sagittis Deteriore fit ut forma muliercula ametur. Nam facit ipsa suis interdum femina factis Morigerisque modis et munde corpore culto, Vt facile insuescat <te> secum degere uitam. Quod superest, consuetudo concinnat amorem; Nam leuiter quamuis quod crebro tunditur ictu, Vincitur in longo spatio tamen atque labascit. Nonne uides etiam guttas in saxa cadentis Vmoris longo in spatio pertundere saxa? Quis potis est dignum pollenti pectore carmen Condere pro rerum maiestate hisque repertis? Quisue ualet uerbis tantum qui fingere laudes Pro meritis eius possit qui talia nobis Pectore parta suo quaesita<que> praemia liquit? Nemo, ut opinor, erit mortali corpore cretus. Nam si, ut ipsa petit maiestas cognita rerum, Dicendum est, deus ille fuit, deus, inclute Memmi, Qui princeps uitae rationem inuenit eam quae Nunc appellatur sapientia, quique per artem Fluctibus e tantis uitam tantisque tenebris In tam tranquillo et tam clara luce locauit. Confer enim diuina aliorum antiqua reperta. Namque Ceres fertur fruges Liberque liquoris Vitigeni laticem mortalibus instituisse; Cum tamen his posset sine rebus uita manere, Vt fama est aliquas etiam nunc uiuere gentis. At bene non poterat sine puro pectore uiui; Quo magis hic merito nobis deus esse uidetur, Ex quo nunc etiam per magnas didita gentis Dulcia permulcent animos solacia uitae. Herculis antistare autem si facta putabis, Longius a uera multo ratione ferere. Quid Nemeaeus enim nobis nunc magnus hiatus Ille leonis obesset et horrens Arcadius sus? Denique quid Cretae taurus Lernaeaque pestis Hydra uenenatis posset uallata colubris? Quidue tripectora tergemini uis Geryonai Tanto opere officerent nobis Stymphala colentes, Et Diomedis equi spirantes naribus ignem Thracis Bistoniasque plagas atque Ismara propter? Aureaque Hesperidum seruans fulgentia mala, Asper, acerba tuens, immani corpore serpens Arboris amplexus stirpem quid denique obesset Propter Atlanteum litus pelagique seuera, Quo neque noster adit quisquam nec barbarus audet? Cetera de genere hoc quae sunt portenta perempta, Si non uicta forent, quid tandem uiua nocerent? Nil, ut opinor: ita ad satiatem terra ferarum Nunc etiam scatit et trepido terrore repleta est Per nemora ac montis magnos siluasque profundas; Quae loca uitandi plerumque est nostra potestas. At nisi purgatumst pectus, quae proelia nobis Atque pericula tumst ingratis insinuandum? Quantae tum scindunt hominem cuppedinis acres Sollicitum curae quantique perinde timores? Quidue superbia spurcitia ac petulantia? quantas Efficiunt clades? quid luxus desidiaeque? Haec igitur qui cuncta subegerit ex animoque Expulerit dictis, non armis, nonne decebit Hunc hominem numero diuum dignarier esse? Cum bene praesertim multa ac diuinitus ipsis Immortalibu' de diuis dare dicta suerit Atque omnem rerum naturam pandere dictis. Cuius ego ingressus uestigia dum rationes Persequor ac doceo dictis, quo quaeque creata Foedere sint, in eo quam sit durare necessum Nec ualidas ualeant aeui rescindere leges, Quo genere in primis animi natura reperta est Natiuo primum consistere corpore creta Nec posse incolumis magnum durare per aeuum, Sed simulacra solere in somnis fallere mentem, Cernere cum uideamur eum quem uita reliquit, Quod superest, nunc huc rationis detulit ordo, Vt mihi mortali consistere corpore mundum Natiuumque simul ratio reddunda sit esse; Et quibus ille modis congressus materiai Fundarit terram caelum mare sidera solem Lunaique globum; tum quae tellure animantes Exstiterint, et quae nullo sint tempore natae; Quoue modo genus humanum uariante loquela Coeperit inter se uesci per nomina rerum; Et quibus ille modis diuum metus insinuarit Pectora, terrarum qui in orbi sancta tuetur Fana lacus lucos aras simulacraque diuum. Praeterea solis cursus lunaeque meatus Expediam qua ui flectat natura gubernans; Ne forte haec inter caelum terramque reamur Libera sponte sua cursus lustrare perennis Morigera ad fruges augendas atque animantis, Neue aliqua diuum uolui ratione putemus. Nam bene qui didicere deos securum agere aeuum, Si tamen interea mirantur qua ratione Quaeque geri possint, praesertim rebus in illis Quae supera caput aetheriis cernuntur in oris, Rursus in antiquas referuntur religiones Et dominos acris asciscunt, omnia posse Quos miseri credunt, ignari quid queat esse, Quid nequeat, finita potestas denique cuique Quanam sit ratione atque alte terminus haerens. Quod superest, ne te in promissis plura moremur, Principio maria ac terras caelumque tuere; Quorum naturam triplicem, tria corpora, Memmi, Tris species tam dissimilis, tria talia texta, Vna dies dabit exitio, multosque per annos Sustentata ruet moles et machina mundi. Nec me animi fallit quam res noua miraque menti Accidat exitium caeli terraeque futurum, Et quam difficile id mihi sit peruincere dictis; Vt fit ubi insolitam rem apportes auribus ante Nec tamen hanc possis oculorum subdere uisu Nec iacere indu manus, uia qua munita fidei Proxima fert humanum in pectus templaque mentis. Sed tamen effabor. dictis dabit ipsa fidem res Forsitan et grauiter terrarum motibus ortis Omnia conquassari in paruo tempore cernes. Quod procul a nobis flectat fortuna gubernans, Et ratio potius quam res persuadeat ipsa Succidere horrisono posse omnia uicta fragore. Qua prius aggrediar quam de re fundere fata Sanctius et multo certa ratione magis quam Pythia quae tripode a Phoebi lauroque profatur, Multa tibi expediam doctis solacia dictis; Religione refrenatus ne forte rearis Terras et solem et caelum, mare sidera lunam, Corpore diuino debere aeterna manere, Proptereaque putes ritu par esse Gigantum Pendere eos poenas immani pro scelere omnis Qui ratione sua disturbent moenia mundi Praeclarumque uelint caeli restinguere solem Immortalia mortali sermone notantes; Quae procul usque adeo diuino a numine distent, Inque deum numero quae sint indigna uideri, Notitiam potius praebere ut posse putentur Quid sit uitali motu sensuque remotum. Quippe etenim non est, cum quouis corpore ut esse Posse animi natura putetur consiliumque; Sicut in aethere non arbor, non aequore salso Nubes esse queunt neque pisces uiuere in aruis Nec cruor in lignis neque saxis sucus inesse. Certum ac dispositumst ubi quicquid crescat et insit. Sic animi natura nequit sine corpore oriri Sola neque a neruis et sanguine longius esse. Quod si posset enim, multo prius ipsa animi uis In capite aut umeris aut imis calcibus esse Posset et innasci quauis in parte soleret, Tandem in eodem homine atque in eodem uase manere. Quod quoniam nostro quoque constat corpore certum Dispositumque uidetur ubi esse et crescere possit Sorsum anima atque animus, tanto magis infitiandum Totum posse extra corpus formamque animalem Putribus in glebis terrarum aut solis <in> igni Aut in aqua durare aut altis aetheris oris. Haud igitur constant diuino praedita sensu, Quandoquidem nequeunt uitaliter esse animata. Illud item non est ut possis credere, sedis Esse deum sanctas in mundi partibus ullis. Tenuis enim natura deum longeque remota Sensibus ab nostris animi uix mente uidetur Quae quoniam manuum tactum suffugit et ictum, Tactile nil nobis quod sit contingere debet. Tangere enim non quit quod tangi non licet ipsum. Quare etiam sedes quoque nostris sedibus esse Dissimiles debent, tenues de corpore eorum; Quae tibi posterius largo sermone probabo. Dicere porro hominum causa uoluisse parare Praeclaram mundi naturam proptereaque Allaudabile opus diuum laudare decere Aeternumque putare atque immortale futurum Nec fas esse, deum quod sit ratione uetusta Gentibus humanis fundatum perpetuo aeuo, Sollicitare suis ulla ui ex sedibus umquam Nec uerbis uexare et ab imo euertere summa, Cetera de genere hoc affingere et addere, Memmi, Desiperest. quid enim immortalibus atque beatis Gratia nostra queat largirier emolumenti, Vt nostra quicquam causa gerere aggrediantur? Quidue noui potuit tanto post ante quietos Illicere ut cuperent uitam mutare priorem? Nam gaudere nouis rebus debere uidetur Cui ueteres obsunt; sed cui nil accidit aegri Tempore in anteacto, cum pulchre degeret aeuum, Quid potuit nouitatis amorem accendere tali? Quidue mali fuerat nobis non esse creatis? An, credo, in tenebris uita ac maerore iacebat, Donec diluxit rerum genitalis origo? Natus enim debet quicumque est uelle manere In uita, donec retinebit blanda uoluptas. Qui numquam uero uitae gustauit amorem Nec fuit in numero, quid obest non esse creatum? Exemplum porro gignundis rebus et ipsa Notities diuis hominum unde est insita primum, Quid uellent facere ut scirent animoque uiderent, Quoue modost umquam uis cognita principiorum Quidque inter sese permutato ordine possent, Si non ipsa dedit specimen natura creandi? Namque ita multa modis multis primordia rerum Ex infinito iam tempore percita plagis Ponderibusque suis consuerunt concita ferri Omnimodisque coire atque omnia pertemptare, Quaecumque inter se possent congressa creare, Vt non sit mirum si in talis disposituras Deciderunt quoque et in talis uenere meatus, Qualibus haec rerum geritur nunc summa nouando. Quod <si> iam rerum ignorem primordia quae sint, Hoc tamen ex ipsis caeli rationibus ausim Confirmare aliisque ex rebus reddere multis, Nequaquam nobis diuinitus esse paratam Naturam rerum: tanta stat praedita culpa. Principio quantum caeli tegit impetus ingens, Inde auide partem montes siluaeque ferarum Possedere, tenent rupes uastaeque paludes Et mare quod late terrarum distinet oras. Inde duas porro prope partis feruidus ardor Assiduusque geli casus mortalibus aufert. Quod superest arui, tamen id natura sua ui Sentibus obducat, ni uis humana resistat Vitai causa ualido consueta bidenti Ingemere et terram pressis proscindere aratris. Si non fecundas uertentes uomere glebas Terraique solum subigentes cimus ad ortus, Sponte sua nequeant liquidas exsistere in auras; Et tamen interdum magno quaesita labore Cum iam per terras frondent atque omnia florent, Aut nimiis torret feruoribus aetherius sol Aut subiti perimunt imbres gelidaeque pruinae, Flabraque uentorum uiolento turbine uexant. Praeterea genus horriferum natura ferarum Humanae genti infestum terraque marique Cur alit atque auget? cur anni tempora morbos Apportant? quare mors immatura uagatur? Tum porro puer, ut saeuis proiectus ab undis Nauita, nudus humi iacet, infans, indigus omni Vitali auxilio, cum primum in luminis oras Nixibus ex aluo matris natura profudit, Vagituque locum lugubri complet, ut aequumst Cui tantum in uita restet transire malorum. At uariae crescunt pecudes armenta feraeque Nec crepitacillis opus est nec cuiquam adhibendast Almae nutricis blanda atque infracta loquela Nec uarias quaerunt uestis pro tempore caeli, Denique non armis opus est, non moenibus altis, Qui sua tutentur, quando omnibus omnia large Tellus ipsa parit naturaque daedala rerum. Principio quoniam terrai corpus et umor Aurarumque leues animae calidique uapores, E quibus haec rerum consistere summa uidetur, Omnia natiuo ac mortali corpore constant, Debet eodem omnis mundi natura putari. Quippe etenim quorum partis et membra uidemus Corpore natiuo ac mortalibus esse figuris, Haec eadem ferme mortalia cernimus esse Et natiua simul. quapropter maxima mundi Cum uideam membra ac partis consumpta regigni, Scire licet caeli quoque item terraeque fuisse Principiale aliquod tempus clademque futuram. Illud in his rebus ne corripuisse rearis Me mihi, quod terram atque ignem mortalia sumpsi Esse neque umorem dubitaui aurasque perire Atque eadem gigni rursusque augescere dixi, Principio pars terrai nonnulla, perusta Solibus assiduis, multa pulsata pedum ui, Pulueris exhalat nebulam nubisque uolantis Quas ualidi toto dispergunt aere uenti. Pars etiam glebarum ad diluuiem reuocatur Imbribus et ripas radentia flumina rodunt. Praeterea pro parte sua, quodcumque alit auget, Redditur; et quoniam dubio procul esse uidetur Omniparens eadem rerum commune sepulcrum, Ergo terra tibi libatur et aucta recrescit. Quod superest, umore nouo mare flumina fontis Semper abundare et latices manare perennis Nil opus est uerbis: magnus decursus aquarum Vndique declarat. sed primum quicquid aquai Tollitur in summaque fit ut nil umor abundet, Partim quod ualidi uerrentes aequora uenti Diminuunt radiisque retexens aetherius sol, Partim quod subter per terras diditur omnis. Percolatur enim uirus retroque remanat Materies umoris et ad caput amnibus omnis Conuenit, inde super terras fluit agmine dulci Qua uia secta semel liquido pede detulit undas. Aera nunc igitur dicam qui corpore toto Innumerabiliter priuas mutatur in horas. Semper enim, quodcumque fluit de rebus, id omne Aeris in magnum fertur mare; qui nisi contra Corpora retribuat rebus recreetque fluentis, Omnia iam resoluta forent et in aera uersa. Haud igitur cessat gigni de rebus et in res Reccidere, assidue quoniam fluere omnia constat. Largus item liquidi fons luminis, aetherius sol, Irrigat assidue caelum candore recenti Suppeditatque nouo confestim lumine lumen. Nam primum quicquid fulgoris disperit ei, Quocumque accidit. id licet hinc cognoscere possis, Quod simul ac primum nubes succedere soli Coepere et radios inter quasi rumpere lucis, Extemplo inferior pars horum disperit omnis Terraque inumbratur qua nimbi cumque feruntur; Vt noscas splendore nouo res semper egere Et primum iactum fulgoris quemque perire Nec ratione alia res posse in sole uideri, Perpetuo ni suppeditet lucis caput ipsum. Quin etiam nocturna tibi, terrestria quae sunt, Lumina, pendentes lychni claraeque coruscis Fulguribus pingues multa caligine taedae Consimili properant ratione, ardore ministro, Suppeditare nouum lumen, tremere ignibus instant, Instant, nec loca lux inter quasi rupta relinquit. Vsque adeo properanter ab omnibus ignibus ei Exitium celeri celatur origine flammae. Sic igitur solem lunam stellasque putandum Ex alio atque alio lucem iactare subortu Et primum quicquid flammarum perdere semper; Inuiolabilia haec ne credas forte uigere. Denique non lapides quoque uinci cernis ab aeuo, Non altas turris ruere et putrescere saxa, Non delubra deum simulacraque fessa fatisci, Nec sanctum numen fati protollere finis Posse neque aduersus naturae foedera niti? Denique non monumenta uirum dilapsa uidemus, Quaerere proporro sibi sene senescere credas Non ruere auulsos silices a montibus altis Nec ualidas aeui uiris perferre patique Finiti? neque enim caderent auulsa repente, Ex infinito quae tempore pertolerassent Omnia tormenta aetatis priuata fragore. Denique iam tuere hoc, circum supraque quod omnem Continet amplexu terram: si procreat ex se Omnia, quod quidam memorant, recipitque perempta, Totum natiuo ac mortali corpore constat. Nam quodcumque alias ex se res auget alitque, Deminui debet, recreari, cum recipit res. Praeterea si nulla fuit genitalis origo Terrarum et caeli semperque aeterna fuere, Cur supera bellum Thebanum et funera Troiae Non alias alii quoque res cecinere poetae? Quo tot facta uirum totiens cecidere neque usquam Aeternis famae monumentis insita florent? Verum, ut opinor, habet nouitatem summa recensque Naturast mundi neque pridem exordia cepit. Quare etiam quaedam nunc artes expoliuntur, Nunc etiam augescunt; nunc addita nauigiis sunt Multa, modo organici melicos peperere sonores. Denique natura haec rerum ratioque repertast Nuper, et hanc primus cum primis ipse repertus Nunc ego sum in patrias qui possim uertere uoces. Quod si forte fuisse antehac eadem omnia credis, Sed periisse hominum torrenti saecla uapore, Aut cecidisse urbis magno uexamine mundi, Aut ex imbribus assiduis exisse rapaces Per terras amnis atque oppida coperuisse, Tanto quique magis uictus fateare necessest Exitium quoque terrarum caelique futurum. Nam cum res tantis morbis tantisque periclis Temptarentur, ibi si tristior incubuisset Causa, darent late cladem magnasque ruinas. Nec ratione alia mortales esse uidemur, Inter nos nisi quod morbis aegrescimus isdem Atque illi quos a uita natura remouit. Praeterea quaecumque manent aeterna necessust Aut, quia sunt solido cum corpore, respuere ictus Nec penetrare pati sibi quicquam quod queat artas Dissociare intus partis, ut materiai Corpora sunt quorum naturam ostendimus ante, Aut ideo durare aetatem posse per omnem, Plagarum quia sunt expertia, sicut inane est Quod manet intactum neque ab ictu fungitur hilum, Aut etiam quia nulla loci fit copia circum, Quo quasi res possint discedere dissoluique, Sicut summarum summa est aeterna, neque extra Qui locus est quo dissiliant neque corpora sunt quae Possint incidere et ualida dissoluere plaga. At neque, uti docui, solido cum corpore mundi Naturast, quoniam admixtumst in rebus inane, Nec tamen est ut inane, neque autem corpora desunt, Ex infinito quae possint forte coorta Corruere hanc rerum uiolento turbine summam Aut aliam quamuis cladem importare pericli, Nec porro natura loci spatiumque profundi Deficit, exspergi quo possint moenia mundi, Aut alia quauis possunt ui pulsa perire. Haud igitur leti praeclusa est ianua caelo Nec soli terraeque neque altis aequoris undis, Sed patet immani et uasto respectat hiatu. Quare etiam natiua necessumst confiteare Haec eadem; neque enim, mortali corpore quae sunt, Ex infinito iam tempore adhuc potuissent Immensi ualidas aeui contemnere uiris. Denique tantopere inter se cum maxima mundi Pugnent membra, pio nequaquam concita bello, Nonne uides aliquam longi certaminis ollis Posse dari finem? uel cum sol et uapor omnis Omnibus epotis umoribus exsuperarint: Quod facere intendunt, neque adhuc conata patrantur: Tantum suppeditant amnes ultraque minantur Omnia diluuiare ex alto gurgite ponti, Nequiquam, quoniam uerrentes aequora uenti Deminuunt radiisque retexens aetherius sol, Et siccare prius confidunt omnia posse Quam liquor incepti possit contingere finem. Tantum spirantes aequo certamine bellum Magnis <inter se> de rebus cernere certant, Cum semel interea fuerit superantior ignis Et semel, ut fama est, umor regnarit in aruis. Ignis enim superauit et ambiens multa perussit, Auia cum Phaethonta rapax uis solis equorum Aethere raptauit toto terrasque per omnis. At pater omnipotens ira tum percitus acri Magnanimum Phaethonta repenti fulminis ictu Deturbauit equis in terram, solque cadenti Obuius aeternam succepit lampada mundi Disiectosque redegit equos iunxitque trementis, Inde suum per iter recreauit cuncta gubernans, Scilicet ut ueteres Graium cecinere poetae. Quod procul a uera nimis est ratione repulsum. Ignis enim superare potest ubi materiai Ex infinito sunt corpora plura coorta; Inde cadunt uires aliqua ratione reuictae, Aut pereunt res exustae torrentibus auris. Vmor item quondam coepit superare coortus, Vt fama est, hominum uitas quando obruit undis. Inde ubi uis aliqua ratione auersa recessit, Ex infinito fuerat quaecumque coorta, Constiterunt imbres et flumina uim minuerunt. Sed quibus ille modis coniectus materiai Fundarit terram et caelum pontique profunda, Solis lunai cursus, ex ordine ponam. Nam certe neque consilio primordia rerum Ordine se suo quaeque sagaci mente locarunt Nec quos quaeque darent motus pepigere profecto, Sed quia multa modis multis primordia rerum Ex infinito iam tempore percita plagis Ponderibusque suis consuerunt concita ferri Omnimodisque coire atque omnia pertemptare, Quaecumque inter se possent congressa creare, Propterea fit uti magnum uulgata per aeuum Omne genus coetus et motus experiundo Tandem conueniant ea quae conuecta repente Magnarum rerum fiunt exordia saepe, Terrai maris et caeli generisque animantum. Hic neque tum solis rota cerni lumine largo Altiuolans poterat nec magni sidera mundi Nec mare nec caelum nec denique terra neque aer Nec similis nostris rebus res ulla uideri, Sed noua tempestas quaedam molesque coorta Omnigenis de principiis, discordia quorum Interualla uias conexus pondera plagas Concursus motus turbabat proelia miscens, Propter dissimilis formas uariasque figuras Quod non omnia sic poterant coniuncta manere Nec motus inter sese dare conuenientis. Diffugere inde loci partes coepere paresque Cum paribus iungi res et discludere mundum Membraque diuidere et magnas disponere partis, Hoc est, a terris altum secernere caelum, Et sorsum mare, uti secreto umore pateret, Sorsus item puri secretique aetheris ignes. Quippe etenim primum terrai corpora quaeque, Propterea quod erant grauia et perplexa, coibant In medio atque imas capiebant omnia sedis; Quae quanto magis inter se perplexa coibant, Tam magis expressere ea quae mare sidera solem Lunamque efficerent et magni moenia mundi. Omnia enim magis haec e leuibus atque rotundis Seminibus multoque minoribu' sunt elementis Quam tellus. ideo per rara foramina terrae Partibus erumpens primus se sustulit aether Ignifer et multos secum leuis abstulit ignis, Non alia longe ratione ac saepe uidemus, Aurea cum primum gemmantis rore per herbas Matutina rubent radiati lumina solis Exhalantque lacus nebulam fluuiique perennes, Ipsaque ut interdum tellus fumare uidetur; Omnia quae sursum cum conciliantur, in alto Corpore concreto subtexunt nubila caelum. Sic igitur tum se leuis ac diffusilis aether Corpore concreto circumdatus undique <flexit> Et late diffusus in omnis undique partis Omnia sic auido complexu cetera saepsit. Hunc exordia sunt solis lunaeque secuta, Interutrasque globi quorum uertuntur in auris; Quae neque terra sibi asciuit nec maximus aether, Quod neque tam fuerunt grauia ut depressa sederent, Nec leuia ut possent per summas labier oras, Et tamen interutrasque ita sunt ut corpora uiua Versent et partes ut mundi totius exstent; Quod genus in nobis quaedam licet in statione Membra manere, tamen cum sint ea quae moueantur. His igitur rebus retractis terra repente, Maxima qua nunc se ponti plaga caerula tendit, Succidit et salso suffudit gurgite fossas. Inque dies quanto circum magis aetheris aestus Et radii solis cogebant undique terram Verberibus crebris extrema ad limina in artum, In medio ut propulsa suo condensa coiret, Tam magis expressus salsus de corpore sudor Augebat mare manando camposque natantis, Et tanto magis illa foras elapsa uolabant Corpora multa uaporis et aeris altaque caeli Densabant procul a terris fulgentia templa. Sidebant campi, crescebant montibus altis Ascensus; neque enim poterant subsidere saxa Nec pariter tantundem omnes succumbere partes. Sic igitur terrae concreto corpore pondus Constitit atque omnis mundi quasi limus in imum Confluxit grauis et subsedit funditus ut faex; Inde mare inde aer inde aether ignifer ipse Corporibus liquidis sunt omnia pura relicta, Et leuiora aliis alia, et liquidissimus aether Atque leuissimus aerias super influit auras, Nec liquidum corpus turbantibus aeris auris Commiscet; sinit haec uiolentis omnia uerti Turbinibus, sinit incertis turbare procellis, Ipse suos ignis certo fert impete labens. Nam modice fluere atque uno posse aethera nisu Significat Pontos, mare certo quod fluit aestu Vnum labendi conseruans usque tenorem. Motibus astrorum nunc quae sit causa canamus. Principio magnus caeli si uertitur orbis, Ex utraque polum parti premere aera nobis Dicendum est extraque tenere et claudere utrimque; Inde alium supra fluere atque intendere eodem Quo uoluenda micant aeterni sidera mundi; Aut alium subter, contra qui subuehat orbem, Vt fluuios uersare rotas atque haustra uidemus. Est etiam quoque uti possit caelum omne manere In statione, tamen cum lucida signa ferantur; Siue quod inclusi rapidi sunt aetheris aestus Quaerentesque uiam circum uersantur et ignes Passim per caeli uoluunt summania templa; Siue aliunde fluens alicunde extrinsecus aer Versat agens ignis; siue ipsi serpere possunt Quo cuiusque cibus uocat atque inuitat euntis, Flammea per caelum pascentis corpora passim. Nam quid in hoc mundo sit eorum ponere certum Difficile est; sed quid possit fiatque per omne In uariis mundis uaria ratione creatis, Id doceo plurisque sequor disponere causas, Motibus astrorum quae possint esse per omne; E quibus una tamen sit et hic quoque causa necessest Quae uegeat motum signis; sed quae sit earum Praecipere haudquaquamst pedetemptim progredientis. Terraque ut in media mundi regione quiescat, Euanescere paulatim et decrescere pondus Conuenit, atque aliam naturam subter habere Ex ineunte aeuo coniunctam atque uniter aptam Partibus aeriis mundi quibus insita uiuit. Propterea non est oneri neque deprimit auras; Vt sua cuique homini nullo sunt pondere membra Nec caput est oneri collo nec denique totum Corporis in pedibus pondus sentimus inesse; At quaecumque foris ueniunt impostaque nobis Pondera sunt laedunt, permulto saepe minora. Vsque adeo magni refert quid quaeque queat res. Sic igitur tellus non est aliena repente Allata atque auris aliunde obiecta alienis, Sed pariter prima concepta ab origine mundi Certaque pars eius, quasi nobis membra, uidentur. Praeterea grandi tonitru concussa repente Terra supra quae se sunt concutit omnia motu; Quod facere haud ulla posset ratione, nisi esset Partibus aeriis mundi caeloque reuincta. Nam communibus inter se radicibus haerent Ex ineunte aeuo coniuncta atque uniter apta. Nonne uides etiam quam magno pondere nobis Sustineat corpus tenuissima uis animai Propterea quia tam coniuncta atque uniter apta est? Denique iam saltu pernici tollere corpus Quid potis est nisi uis animae quae membra gubernat? Iamne uides quantum tenuis natura ualere Possit, ubi est coniuncta graui cum corpore, ut aer Coniunctus terris et nobis est animi uis? Nec nimio solis maior rota nec minor ardor Esse potest, nostris quam sensibus esse uidetur. Nam quibus e spatiis cumque ignes lumina possunt Adicere et calidum membris afflare uaporem, Nil illa his interuallis de corpore libant Flammarum, nil ad speciem est contractior ignis. Proinde, calor quoniam solis lumenque profusum Perueniunt nostros ad sensus et loca mulcent, Forma quoque hinc solis debet filumque uideri, Nil adeo ut possis plus aut minus addere, uere. Lunaque siue notho fertur loca lumine lustrans Siue suam proprio iactat de corpore lucem, Quidquid id est, nilo fertur maiore figura Quam, nostris oculis qua cernimus, esse uidetur. Nam prius omnia, quae longe semota tuemur Aera per multum, specie confusa uidentur Quam minui filum. quapropter luna necessest, Quandoquidem claram speciem certamque figuram Praebet, ut est oris extremis cumque notata, Quantaque quantast, hinc nobis uideatur in alto. Postremo quoscumque uides hinc aetheris ignis; Quandoquidem quoscumque in terris cernimus <ignis>, Dum tremor <et> clarus, dum cernitur ardor eorum, Perparuum quiddam interdum mutare uidentur Alteram utram in partem filum, quo longius absunt: Scire licet perquam pauxillo posse minores Esse uel exigua maiores parte breuique. Illud item non est mirandum, qua ratione Tantulus ille queat tantum sol mittere lumen, Quod maria ac terras omnis caelumque rigando Compleat et calido perfundat cuncta uapore. Nam licet hinc mundi patefactum totius unum Largifluum fontem scatere atque erumpere lumen, Ex omni mundo quia sic elementa uaporis Vndique conueniunt et sic coniectus eorum Confluit, ex uno capite hic ut profluat ardor. Nonne uides etiam quam late paruus aquai Prata riget fons interdum campisque redundet? Est etiam quoque uti non magno solis ab igni Aera percipiat calidis feruoribus ardor, Opportunus ita est si forte et idoneus aer, Vt queat accendi paruis ardoribus ictus; Quod genus interdum segetes stipulamque uidemus Accidere ex una scintilla incendia passim. Forsitan et rosea sol alte lampade lucens Possideat multum caecis feruoribus ignem Circum se, nullo qui sit fulgore notatus, Aestifer ut tantum radiorum exaugeat ictum. Nec ratio solis simplex <et> recta patescit, Quo pacto aestiuis e partibus aegocerotis Brumalis adeat flexus atque inde reuertens Canceris ut uertat metas ad solstitialis, Lunaque mensibus id spatium uideatur obire, Annua sol in quo consumit tempora cursu. Non, inquam, simplex his rebus reddita causast. Nam fieri uel cum primis id posse uidetur, Democriti quod sancta uiri sententia ponit, Quanto quaeque magis sint terram sidera propter, Tanto posse minus cum caeli turbine ferri. Euanescere enim rapidas illius et acris Imminui subter uiris, ideoque relinqui Paulatim solem cum posterioribu' signis, Inferior multo quod sit quam feruida signa. Et magis hoc lunam: quanto demissior eius Cursus abest procul a caelo terrisque propinquat, Tanto posse minus cum signis tendere cursum. Flaccidiore etiam quanto iam turbine fertur Inferior quam sol, tanto magis omnia signa Hanc adipiscuntur circum praeterque feruntur. Propterea fit ut haec ad signum quodque reuerti Mobilius uideatur, ad hanc quia signa reuisunt. Fit quoque ut e mundi transuersis partibus aer Alternis certo fluere alter tempore possit, Qui queat aestiuis solem detrudere signis Brumalis usque ad flexus gelidumque rigorem, Et qui reiciat gelidis a frigoris umbris Aestiferas usque in partis et feruida signa. Et ratione pari lunam stellasque putandumst, Quae uoluunt magnos in magnis orbibus annos, Aeribus posse alternis e partibus ire. Nonne uides etiam diuersis nubila uentis Diuersas ire in partis inferna supernis? Qui minus illa queant per magnos aetheris orbis Aestibus inter se diuersis sidera ferri? At nox obruit ingenti caligine terras, Aut ubi de longo cursu sol ultima caeli Impulit atque suos efflauit languidus ignis Concussos itere et labefactos aere multo, Aut quia sub terras cursum conuertere cogit Vis eadem, supra quae terras pertulit orbem. Tempore item certo roseam Matuta per oras Aetheris auroram differt et lumina pandit, Aut quia sol idem, sub terras ille reuertens, Anticipat caelum radiis accendere temptans, Aut quia conueniunt ignes et semina multa Confluere ardoris consuerunt tempore certo, Quae faciunt solis noua semper lumina gigni; Quod genus Idaeis fama est e montibus altis Dispersos ignis orienti lumine cerni, Inde coire globum quasi in unum et conficere orbem. Nec tamen illud in his rebus mirabile debet Esse, quod haec ignis tam certo tempore possunt Semina confluere et solis reparare nitorem. Multa uidemus enim, certo quae tempore fiunt Omnibus in rebus. florescunt tempore certo Arbusta et certo dimittunt tempore florem. Nec minus in certo dentis cadere imperat aetas Tempore et impubem molli pubescere ueste Et pariter mollem malis demittere barbam. Fulmina postremo nix imbres nubila uenti Non nimis incertis fiunt in partibus anni. Namque ubi sic fuerunt causarum exordia prima Atque ita res mundi cecidere ab origine prima, Conseque quoque iam redeunt ex ordine certo. Crescere itemque dies licet et tabescere noctes, Et minui luces, cum sumant augmina noctes, Aut quia sol idem sub terras atque superne Imparibus currens anfractibus aetheris oras Partit et in partis non aequas diuidit orbem, Et quod ab alterutra detraxit parte, reponit Eius in aduersa tanto plus parte relatus, Donec ad id signum caeli peruenit, ubi anni Nodus nocturnas exaequat lucibus umbras. Nam medio cursu flatus aquilonis et austri Distinet aequato caelum discrimine metas Propter signiferi posituram totius orbis, Annua sol in quo concludit tempora serpens, Obliquo terras et caelum lumine lustrans, Vt ratio declarat eorum qui loca caeli Omnia dispositis signis ornata notarunt. Aut quia crassior est certis in partibus aer, Sub terris ideo tremulum iubar haesitat ignis Nec penetrare potest facile atque emergere ad ortus. Propterea noctes hiberno tempore longae Cessant, dum ueniat radiatum insigne diei. Aut etiam, quia sic alternis partibus anni Tardius et citius consuerunt confluere ignes Qui faciunt solem certa de surgere parte, Propterea fit uti uideantur dicere uerum. Luna potest solis radiis percussa nitere. Inque dies magis <id> lumen conuertere nobis Ad speciem, quantum solis secedit ab orbi, Donique eum contra pleno bene lumine fulsit Atque oriens obitus eius super edita uidit; Inde minutatim retro quasi condere lumen Debet item, quanto propius iam solis ad ignem Labitur ex alia signorum parte per orbem; Vt faciunt, lunam qui fingunt esse pilai Consimilem cursusque uiam sub sole tenere. Est etiam quare proprio cum lumine possit Voluier et uarias splendoris reddere formas. Corpus enim licet esse aliud quod fertur et una Labitur omnimodis occursans officiensque Nec potis est cerni, quia cassum lumine fertur. Versarique potest, globus ut, si forte, pilai Dimidia ex parti candenti lumine tinctus, Versandoque globum uariantis edere formas, Donique eam partem, quaecumque est ignibus aucta, Ad speciem uertit nobis oculosque patentis; Inde minutatim retro contorquet et aufert Luciferam partem glomeraminis atque pilai; Vt Babylonica Chaldaeum doctrina refutans Astrologorum artem contra conuincere tendit, Proinde quasi id fieri nequeat quod pugnat uterque Aut minus hoc illo sit cur amplectier ausis. Denique cur nequeat semper noua luna creari Ordine formarum certo certisque figuris Inque dies priuos aborisci quaeque creata Atque alia illius reparari in parte locoque, Difficilest ratione docere et uincere uerbis, Ordine cum <possint> tam certo multa creari. It uer et Venus, et Veneris praenuntius ante Pennatus graditur, Zephyri uestigia propter Flora quibus mater praespargens ante uiai Cuncta coloribus egregiis et odoribus opplet. Inde loci sequitur calor aridus et comes una Puluerulenta Ceres <et> etesia flabra aquilonum. Inde autumnus adit, graditur simul Euhius Euan. Inde aliae tempestates uentique sequuntur, Altitonans Volturnus et auster fulmine pollens. Tandem bruma niues affert pigrumque rigorem Reddit; hiemps sequitur crepitans hanc dentibus algu. Quo minus est mirum si certo tempore luna Gignitur et certo deletur tempore rursus, Cum fieri possint tam certo tempore multa. Solis item quoque defectus lunaeque latebras Pluribus e causis fieri tibi posse putandumst. Nam cur luna queat terram secludere solis Lumine et a terris altum caput obstruere ei, Obiciens caecum radiis ardentibus orbem; Tempore eodem aliud facere id non posse putetur Corpus quod cassum labatur lumine semper? Solque suos etiam dimittere languidus ignis Tempore cur certo nequeat recreareque lumen, Cum loca praeteriit flammis infesta per auras, Quae faciunt ignis interstingui atque perire? Et cur terra queat lunam spoliare uicissim Lumine et oppressum solem super ipsa tenere, Menstrua dum rigidas coni perlabitur umbras; Tempore eodem aliud nequeat succurrere lunae Corpus uel supra solis perlabier orbem, Quod radios interrumpat lumenque profusum? Et tamen ipsa suo si fulget luna nitore, Cur nequeat certa mundi languescere parte, Dum loca luminibus propriis inimica per exit? Quod superest, quoniam magni per caerula mundi Qua fieri quicquid posset ratione resolui, Solis uti uarios cursus lunaeque meatus Noscere possemus quae uis et causa cieret, Quoue modo <possent> offecto lumine obire Et neque opinantis tenebris obducere terras, Cum quasi coniuent et aperto lumine rursum Omnia conuisunt clara loca candida luce, Nunc redeo ad mundi nouitatem et mollia terrae Arua, nouo fetu quid primum in luminis oras Tollere et incertis crerint committere uentis. Principio genus herbarum uiridemque nitorem Terra dedit circum collis camposque per omnis, Florida fulserunt uiridanti prata colore, Arboribusque datumst uariis exinde per auras Crescendi magnum immissis certamen habenis. Vt pluma atque pili primum saetaeque creantur Quadrupedum membris et corpore pennipotentum, Sic noua tum tellus herbas uirgultaque primum Sustulit, inde loci mortalia saecla creauit Multa modis multis uaria ratione coorta. Nam neque de caelo cecidisse animalia possunt Nec terrestria de salsis exisse lacunis. Linquitur ut merito maternum nomen adepta Terra sit, e terra quoniam sunt cuncta creata. Multaque nunc etiam exsistunt animalia terris Imbribus et calido solis concreta uapore; Quo minus est mirum si tum sunt plura coorta Et maiora, noua tellure atque aethere adulta. Principio genus alituum uariaeque uolucres Oua relinquebant exclusae tempore uerno, Folliculos ut nunc teretes aestate cicadae Linquunt sponte sua uictum uitamque petentes. Tum tibi terra dedit primum mortalia saecla. Multus enim calor atque umor superabat in aruis. Hoc ubi quaeque loci regio opportuna dabatur, Crescebant uteri terram radicibus apti; Quos ubi tempore maturo patefecerat aetas Infantum fugiens umorem aurasque petessens, Conuertebat ibi natura foramina terrae Et sucum uenis cogebat fundere apertis Consimilem lactis, sicut nunc femina quaeque Cum peperit, dulci repletur lacte, quod omnis Impetus in mammas conuertitur ille alimenti. Terra cibum pueris, uestem uapor, herba cubile Praebebat multa et molli lanugine abundans. At nouitas mundi nec frigora dura ciebat Nec nimios aestus nec magnis uiribus auras. Omnia enim pariter crescunt et robora sumunt. Quare etiam atque etiam maternum nomen adepta Terra tenet merito, quoniam genus ipsa creauit Humanum atque animal prope certo tempore fudit Omne quod in magnis bacchatur montibu' passim, Aeriasque simul uolucris uariantibu' formis. Sed quia finem aliquam pariendi debet habere, Destitit, ut mulier spatio defessa uetusto. Mutat enim mundi naturam totius aetas Ex alioque alius status excipere omnia debet, Nec manet ulla sui similis res: omnia migrant, Omnia commutat natura et uertere cogit. Namque aliud putrescit et aeuo debile languet, Porro aliud succrescit et <e> contemptibus exit. Sic igitur mundi naturam totius aetas Mutat et ex alio terram status excipit alter, Quod tulit ut nequeat, possit quod non tulit ante. Multaque tum tellus etiam portenta creare Conatast mira facie membrisque coorta, Androgynem, interutrasque nec utrum, utrimque remotum, Orba pedum partim, manuum uiduata uicissim, Muta sine ore etiam, sine uultu caeca reperta, Vinctaque membrorum per totum corpus adhaesu, Nec facere ut possent quicquam nec cedere quoquam Nec uitare malum nec sumere quod foret usus. Cetera de genere hoc monstra ac portenta creabat, Nequiquam, quoniam natura absterruit auctum Nec potuere cupitum aetatis tangere florem Nec reperire cibum nec iungi per Veneris res. Multa uidemus enim rebus concurrere debere, Vt propagando possint procudere saecla; Pabula primum ut sint, genitalia deinde per artus Semina qua possint membris manare remissis; Feminaque ut maribus coniungi possit, habere Mutua qui mutent inter se gaudia uterque. Multaque tum interiisse animantum saecla necessest Nec potuisse propagando procudere prolem. Nam quaecumque uides uesci uitalibus auris, Aut dolus aut uirtus aut denique mobilitas est Ex ineunte aeuo genus id tutata reseruans. Multaque sunt, nobis ex utilitate sua quae Commendata manent, tutelae tradita nostrae. Principio genus acre leonum saeuaque saecla Tutatast uirtus, uulpis dolus et fuga ceruos. At leuisomna canum fido cum pectore corda Et genus omne quod est ueterino semine partum Lanigeraeque simul pecudes et bucera saecla Omnia sunt hominum tutelae tradita, Memmi. Nam cupide fugere feras pacemque secuta Sunt et larga suo sine pabula parta labore, Quae damus utilitatis eorum praemia causa. At quis nil horum tribuit natura, nec ipsa Sponte sua possent ut uiuere nec dare nobis Vtilitatem aliquam quare pateremur eorum Praesidio nostro pasci genus esseque tutum, Scilicet haec aliis praedae lucroque iacebant Indupedita suis fatalibus omnia uinclis, Donec ad interitum genus id natura redegit. Sed neque Centauri fuerunt, nec tempore in ullo Esse queunt duplici natura et corpore bino Ex alienigenis membris compacta, potestas Hinc illinc par, uis ut sat par esse potissit. Id licet hinc quamuis hebeti cognoscere corde. Principio circum tribus actis impiger annis Floret equus, puer haudquaquam; nam saepe etiam nunc Vbera mammarum in somnis lactantia quaeret. Post ubi equum ualidae uires aetate senecta Membraque deficiunt fugienti languida uita, Tum demum puerili aeuo florente iuuentas Occipit et molli uestit lanugine malas. Ne forte ex homine et ueterino semine equorum Confieri credas Centauros posse neque esse, Aut rabidis canibus succinctas semimarinis Corporibus Scyllas et cetera de genere horum, Inter se quorum discordia membra uidemus; Quae neque florescunt pariter nec robora sumunt Corporibus neque proiciunt aetate senecta Nec simili Venere ardescunt nec moribus unis Conueniunt, neque sunt eadem iucunda per artus. Quippe uidere licet pinguescere saepe cicuta Barbigeras pecudes, homini quae est acre uenenum Flamma quidem <uero> cum corpora fulua leonum Tam soleat torrere atque urere quam genus omne Visceris in terris quodcumque et sanguinis exstet, Qui fieri potuit, triplici cum corpore ut una, Prima leo, postrema draco, media ipsa, Chimaera Ore foras acrem flaret de corpore flammam? Quare etiam tellure noua caeloque recenti Talia qui fingit potuisse animalia gigni, Nixus in hoc uno nouitatis nomine inani, Multa licet simili ratione effutiat ore, Aurea tum dicat per terras flumina uulgo Fluxisse et gemmis florere arbusta suesse Aut hominem tanto membrorum esse impete natum, Trans maria alta pedum nisus ut ponere posset Et manibus totum circum se uertere caelum. Nam quod multa fuere in terris semina rerum Tempore quo primum tellus animalia fudit, Nil tamen est signi mixtas potuisse creari Inter se pecudes compactaque membra animantum, Propterea quia quae de terris nunc quoque abundant Herbarum genera ac fruges arbustaque laeta Non tamen inter se possunt complexa creari, Sed res quaeque suo ritu procedit et omnes Foedere naturae certo discrimina seruant. At genus humanum multo fuit illud in aruis Durius, ut decuit, tellus quod dura creasset, Et maioribus et solidis magis ossibus intus Fundatum, ualidis aptum per uiscera neruis, Nec facile ex aestu nec frigore quod caperetur Nec nouitate cibi nec labi corporis ulla. Multaque per caelum solis uoluentia lustra Vulgiuago uitam tractabant more ferarum. Nec robustus erat curui moderator aratri Quisquam, nec scibat ferro molirier arua Nec noua defodere in terram uirgulta neque altis Arboribus ueteres decidere falcibu' ramos. Quod sol atque imbres dederant, quod terra crearat Sponte sua, satis id placabat pectora donum. Glandiferas inter curabant corpora quercus Plerumque; et quae nunc hiberno tempore cernis Arbita puniceo fieri matura colore, Plurima tum tellus etiam maiora ferebat. Multaque praeterea nouitas tum florida mundi Pabula dura tulit, miseris mortalibus ampla. At sedare sitim fluuii fontesque uocabant, Vt nunc montibus e magnis decursus aquai Claricitat late sitientia saecla ferarum. Denique nota uagis siluestria templa tenebant Nympharum, quibus e scibant umori' fluenta Lubrica proluuie larga lauere umida saxa, Vmida saxa, super uiridi stillantia musco, Et partim plano scatere atque erumpere campo. Necdum res igni scibant tractare neque uti Pellibus et spoliis corpus uestire ferarum, Sed nemora atque cauos montis siluasque colebant Et frutices inter condebant squalida membra Verbera uentorum uitare imbrisque coacti. Nec commune bonum poterant spectare neque ullis Moribus inter se scibant nec legibus uti. Quod cuique obtulerat praedae fortuna, ferebat Sponte sua sibi quisque ualere et uiuere doctus. Et Venus in siluis iungebat corpora amantum; Conciliabat enim uel mutua quamque cupido Vel uiolenta uiri uis atque impensa libido Vel pretium, glandes atque arbita uel pira lecta. Et manuum mira freti uirtute pedumque Consectabantur siluestria saecla ferarum Missilibus saxis et magno pondere clauae; Multaque uincebant, uitabant pauca latebris; Saetigerisque pares subus siluestria membra Nuda dabant terrae nocturno tempore capti, Circum se foliis ac frondibus inuoluentes. Nec plangore diem magno solemque per agros Quaerebant pauidi palantes noctis in umbris, Sed taciti respectabant somnoque sepulti, Dum rosea face sol inferret lumina caelo. A paruis quod enim consuerant cernere semper Alterno tenebras et lucem tempore gigni, Non erat ut fieri posset mirarier umquam Nec diffidere ne terras aeterna teneret Nox in perpetuum detracto lumine solis. Sed magis illud erat curae, quod saecla ferarum Infestam miseris faciebant saepe quietem. Eiectique domo fugiebant saxea tecta Spumigeri suis aduentu ualidique leonis Atque intempesta cedebant nocte pauentes Hospitibus saeuis instrata cubilia fronde. Nec nimio tum plus quam nunc mortalia saecla Dulcia linquebant lamentis lumina uitae. Vnus enim tum quisque magis deprensus eorum Pabula uiua feris praebebat, dentibus haustus, Et nemora ac montis gemitu siluasque replebat Viua uidens uiuo sepeliri uiscera busto. At quos effugium seruarat corpore adeso, Posterius tremulas super ulcera taetra tenentes Palmas horriferis accibant uocibus Orcum, Donique eos uita priuarant uermina saeua Expertis opis, ignaros quid uulnera uellent. At non multa uirum sub signis milia ducta Vna dies dabat exitio nec turbida ponti Aequora lidebant nauis ad saxa uirosque. Sed temere incassum frustra mare saepe coortum Saeuibat leuiterque minas ponebat inanis, Nec poterat quemquam placidi pellacia ponti Subdola pellicere in fraudem ridentibus undis. Improba nauigii ratio tum caeca iacebat. Tum penuria deinde cibi languentia leto Membra dabat, contra nunc rerum copia mersat. Illi imprudentes ipsi sibi saepe uenenum Vergebant, nunc dant <aliis> sollertius ipsi. Inde casas postquam ac pellis ignemque pararunt, Et mulier coniuncta uiro concessit in unum Cognita sunt, prolemque ex se uidere creatam, Tum genus humanum primum mollescere coepit. Ignis enim curauit ut alsia corpora frigus Non ita iam possent caeli sub tegmine ferre, Et Venus imminuit uiris puerique parentum Blanditiis facile ingenium fregere superbum. Tunc et amicitiem coeperunt iungere auentes Finitimi inter se nec laedere nec uiolari, Et pueros commendarunt muliebreque saeclum, Vocibus et gestu cum balbe significarent Imbecillorum esse aequum misererier omnis. Nec tamen omnimodis poterat concordia gigni, Sed bona magnaque pars seruabat foedera caste; Aut genus humanum iam tum foret omne peremptum Nec potuisset adhuc perducere saecla propago. At uarios linguae sonitus natura subegit Mittere et utilitas expressit nomina rerum, Non alia longe ratione atque ipsa uidetur Protrahere ad gestum pueros infantia linguae, Cum facit ut digito quae sint praesentia monstrent. Sentit enim uis quisque suas quoad possit abuti. Cornua nata prius uitulo quam frontibus exstent, Illis iratus petit atque infestus inurget. At catuli pantherarum scymnique leonum Vnguibus ac pedibus iam tum morsuque repugnant, Vix etiam cum sunt dentes unguesque creati. Alituum porro genus alis omne uidemus Fidere et a pinnis tremulum petere auxiliatum. Proinde putare aliquem tum nomina distribuisse Rebus et inde homines didicisse uocabula prima, Desiperest. nam cur hic posset cuncta notare Vocibus et uarios sonitus emittere linguae, Tempore eodem alii facere id non quisse putentur? Praeterea si non alii quoque uocibus usi Inter se fuerant, unde insita notities est Vtilitatis et unde data est huic prima potestas, Quid uellet facere ut sciret animoque uideret? Cogere item pluris unus uictosque domare Non poterat, rerum ut perdiscere nomina uellent. Nec ratione docere ulla suadereque surdis, Quid sit opus facto, facilest; neque enim paterentur Nec ratione ulla sibi ferrent amplius auris Vocis inauditos sonitus obtundere frustra. Postremo quid in hac mirabile tantoperest re, Si genus humanum, cui uox et lingua uigeret, Pro uario sensu uaria res uoce notaret? Cum pecudes mutae, cum denique saecla ferarum Dissimilis soleant uoces uariasque ciere, Cum metus aut dolor est et cum iam gaudia gliscunt. Quippe etenim licet id rebus cognoscere apertis. Irritata canum cum primum magna Molossum Mollia ricta fremunt duros nudantia dentis, Longe alio sonitu rabie restricta minantur, Et cum iam latrant et uocibus omnia complent. At catulos blande cum lingua lambere temptant Aut ubi eos iactant pedibus morsuque petentes Suspensis teneros imitantur dentibus haustus, Longe alio pacto gannitu uocis adulant, Et cum deserti baubantur in aedibus aut cum Plorantes fugiunt summisso corpore plagas. Denique non hinnitus item differre uidetur, Inter equas ubi equus florenti aetate iuuencus Pinnigeri saeuit calcaribus ictus amoris Et fremitum patulis sub naribus edit ad arma, Et cum sic alias concussis artubus hinnit? Postremo genus alituum uariaeque uolucres, Accipitres atque ossifragae mergique marinis Fluctibus in salso uictum uitamque petentes, Longe alias alio iaciunt in tempore uoces, Et cum de uictu certant praedaque repugnant. Et partim mutant cum tempestatibus una Raucisonos cantus, cornicum ut saecla uetusta Coruorumque greges ubi aquam dicuntur et imbris Poscere et interdum uentos aurasque uocare. Ergo si uarii sensus animalia cogunt, Muta tamen cum sint, uarias emittere uoces, Quanto mortalis magis aequumst tum potuisse Dissimilis alia atque alia res uoce notare! Illud in his rebus tacitus ne forte requiras, Fulmen detulit in terram mortalibus ignem Primitus, inde omnis flammarum diditur ardor. Multa uidemus enim caelestibus insita flammis Fulgere, cum caeli donauit plaga uapore. Et ramosa tamen cum uentis pulsa uacillans Aestuat in ramos incumbens arboris arbor, Exprimitur ualidis extritus uiribus ignis, Emicat interdum flammai feruidus ardor, Mutua dum inter se rami stirpesque teruntur. Quorum utrumque dedisse potest mortalibus ignem. Inde cibum coquere ac flammae mollire uapore Sol docuit, quoniam mitescere multa uidebant Verberibus radiorum atque aestu uicta per agros. Inque dies magis hi uictum uitamque priorem Commutare nouis monstrabant rebus et igni Ingenio qui praestabant et corde uigebant. Condere coeperunt urbis arcemque locare Praesidium reges ipsi sibi perfugiumque, Et pecus atque agros diuisere atque dedere Pro facie cuiusque et uiribus ingenioque; Nam facies multum ualuit uiresque uigebant. Posterius res inuentast aurumque repertum, Quod facile et ualidis et pulchris dempsit honorem; Diuitioris enim sectam plerumque sequuntur Quamlibet et fortes et pulchro corpore creti. Quod siquis uera uitam ratione gubernet, Diuitiae grandes homini sunt uiuere parce Aequo animo; neque enim est umquam penuria parui. At claros homines uoluerunt se atque potentis, Vt fundamento stabili fortuna maneret Et placidam possent opulenti degere uitam, Nequiquam, quoniam ad summum succedere honorem Certantes iter infestum fecere uiai, Et tamen e summo, quasi fulmen, deicit ictos Inuidia interdum contemptim in Tartara taetra; Inuidia quoniam, ceu fulmine, summa uaporant Plerumque et quae sunt aliis magis edita cumque, Vt satius multo iam sit parere quietum Quam regere imperio res uelle et regna tenere. Proinde sine incassum defessi sanguine sudent, Angustum per iter luctantes ambitionis; Quandoquidem sapiunt alieno ex ore petuntque Res ex auditis potius quam sensibus ipsis, Nec magis id nunc est neque erit mox quam fuit ante. Ergo regibus occisis subuersa iacebat Pristina maiestas soliorum et sceptra superba, Et capitis summi praeclarum insigne cruentum Sub pedibus uulgi magnum lugebat honorem; Nam cupide conculcatur nimis ante metutum. Res itaque ad summam faecem turbasque redibat, Imperium sibi cum ac summatum quisque petebat. Inde magistratum partim docuere creare Iuraque constituere, ut uellent legibus uti. Nam genus humanum, defessum ui colere aeuum, Ex inimicitiis languebat; quo magis ipsum Sponte sua cecidit sub leges artaque iura. Acrius ex ira quod enim se quisque parabat Vlcisci quam nunc concessumst legibus aequis, Hanc ob rem est homines pertaesum ui colere aeuum. Inde metus maculat poenarum praemia uitae. Circumretit enim uis atque iniuria quemque Atque, unde exortast, ad eum plerumque reuertit, Nec facilest placidam ac pacatam degere uitam Qui uiolat factis communia foedera pacis. Etsi fallit enim diuum genus humanumque, Perpetuo tamen id fore clam diffidere debet; Quippe ubi se multi per somnia saepe loquentes Aut morbo delirantes protraxe ferantur Et celata <diu> in medium peccata dedisse. Nunc quae causa deum per magnas numina gentis Peruulgarit et ararum compleuerit urbis Suscipiendaque curarit sollemnia sacra, Quae nunc in magnis florent sacra rebu' locisque, Vnde etiam nunc est mortalibus insitus horror Qui delubra deum noua toto suscitat orbi Terrarum et festis cogit celebrare diebus, Non ita difficilest rationem reddere uerbis. Quippe etenim iam tum diuum mortalia saecla Egregias animo facies uigilante uidebant Et magis in somnis mirando corporis auctu. His igitur sensum tribuebant propterea quod Membra mouere uidebantur uocesque superbas Mittere pro facie praeclara et uiribus amplis. Aeternamque dabant uitam, quia semper eorum Suppeditabatur facies et forma manebat, Et tamen omnino quod tantis uiribus auctos Non temere ulla ui conuinci posse putabant. Fortunisque ideo longe praestare putabant, Quod mortis timor haud quemquam uexaret eorum, Et simul in somnis quia multa et mira uidebant Efficere et nullum capere ipsos inde laborem. Praeterea caeli rationes ordine certo Et uaria annorum cernebant tempora uerti Nec poterant quibus id fieret cognoscere causis. Ergo perfugium sibi habebant omnia diuis Tradere et illorum nutu facere omnia flecti. In caeloque deum sedis et templa locarunt, Per caelum uolui quia nox et luna uidetur, Luna dies et nox et noctis signa seuera Noctiuagaeque faces caeli flammaeque uolantes, Nubila sol imbres nix uenti fulmina grando Et rapidi fremitus et murmura magna minarum. O genus infelix humanum, talia diuis Cum tribuit facta atque iras adiunxit acerbas! Quantos tum gemitus ipsi sibi, quantaque nobis Vulnera, quas lacrimas peperere minoribu' nostris! Nec pietas ullast uelatum saepe uideri Vertier ad lapidem atque omnis accedere ad aras Nec procumbere humi prostratum et pandere palmas Ante deum delubra nec aras sanguine multo Spargere quadrupedum nec uotis nectere uota, Sed mage pacata posse omnia mente tueri. Nam cum suspicimus magni caelestia mundi Templa super stellisque micantibus aethera fixum, Et uenit in mentem solis lunaeque uiarum, Tunc aliis oppressa malis in pectora cura Illa quoque expergefactum caput erigere infit, Nequae forte deum nobis immensa potestas Sit, uario motu quae candida sidera uerset. Temptat enim dubiam mentem rationis egestas, Ecquaenam fuerit mundi genitalis origo, Et simul ecquae sit finis, quoad moenia mundi Solliciti motus hunc possint ferre laborem, An diuinitus aeterna donata salute Perpetuo possint aeui labentia tractu Immensi ualidas aeui contemnere uiris. Praeterea cui non animus formidine diuum Contrahitur, cui non correpunt membra pauore, Fulminis horribili cum plaga torrida tellus Contremit et magnum percurrunt murmura caelum? Non populi gentesque tremunt, regesque superbi Corripiunt diuum percussi membra timore, Nequid ob admissum foede dictumue superbe Poenarum graue sit soluendi tempus adactum? Summa etiam cum uis uiolenti per mare uenti Induperatorem classis super aequora uerrit Cum ualidis pariter legionibus atque elephantis, Non diuum pacem uotis adit ac prece quaesit Ventorum pauidus paces animasque secundas, Nequiquam, quoniam uiolento turbine saepe Correptus nilo fertur minus ad uada leti? Vsque adeo res humanas uis abdita quaedam Obterit et pulchros fascis saeuasque securis Proculcare ac ludibrio sibi habere uidetur. Denique sub pedibus tellus cum tota uacillat Concussaeque cadunt urbes dubiaeque minantur, Quid mirum si se temnunt mortalia saecla Atque potestates magnas mirasque relinquunt In rebus uiris diuum, quae cuncta gubernent? Quod superest, aes atque aurum ferrumque repertumst Et simul argenti pondus plumbique potestas, Ignis ubi ingentis siluas ardore cremarat Montibus in magnis, seu caeli fulmine misso, Siue quod inter se bellum siluestre gerentes Hostibus intulerant ignem formidinis ergo, Siue quod inducti terrae bonitate uolebant Pandere agros pinguis et pascua reddere rura, Siue feras interficere et ditescere praeda. Nam fouea atque igni prius est uenarier ortum Quam saepire plagis saltum canibusque ciere. Quidquid id est, quacumque e causa flammeus ardor Horribili sonitu siluas exederat altis A radicibus et terram percoxerat igni, Manabat uenis feruentibus in loca terrae Concaua conueniens argenti riuus et auri, Aeris item et plumbi. quae cum concreta uidebant Posterius claro in terra splendere colore, Tollebant nitido capti leuique lepore, Et simili formata uidebant esse figura Atque lacunarum fuerant uestigia cuique. Tum penetrabat eos posse haec liquefacta calore Quamlibet in formam et faciem decurrere rerum Et prorsum quamuis in acuta ac tenuia posse Mucronum duci fastigia procudendo, Vt sibi tela parent, siluasque ut caedere possint Materiemque dolare et leuia radere tigna Et terebrare etiam ac pertundere perque forare. Nec minus argento facere haec auroque parabant Quam ualidi primum uiolentis uiribus aeris, Nequiquam, quoniam cedebat uicta potestas, Nec poterant pariter durum sufferre laborem. Nam fuit in pretio magis <aes> aurumque iacebat Propter inutilitatem hebeti mucrone retusum. Nunc iacet aes, aurum in summum successit honorem. Sic uoluenda aetas commutat tempora rerum. Quod fuit in pretio, fit nullo denique honore; Porro aliud succedit et <e> contemptibus exit Inque dies magis appetitur floretque repertum Laudibus et miro est mortalis inter honore. Nunc tibi quo pacto ferri natura reperta Sit facilest ipsi per te cognoscere, Memmi. Arma antiqua manus ungues dentesque fuerunt Et lapides et item siluarum fragmina rami, Et flamma atque ignes, postquam sunt cognita primum. Posterius ferri uis est aerisque reperta. Et prior aeris erat quam ferri cognitus usus, Quo facilis magis est natura et copia maior. Aere solum terrae tractabant, aereque belli Miscebant fluctus et uulnera uasta serebant Et pecus atque agros adimebant. nam facile ollis Omnia cedebant armatis nuda et inerma. Inde minutatim processit ferreus ensis Versaque in opprobrium species est falcis aenae, Et ferro coepere solum proscindere terrae Exaequataque sunt creperi certamina belli. Et prius est armatum in equi conscendere costas Et moderarier hunc frenis dextraque uigere Quam biiugo curru belli temptare pericla. Et biiugos prius est quam bis coniungere binos Et quam falciferos armatum escendere currus. Inde boues lucas turrito corpore, taetras, Anguimanus, belli docuerunt uulnera Poeni Sufferre et magnas Martis turbare cateruas. Sic alid ex alio peperit discordia tristis, Horribile humanis quod gentibus esset in armis, Inque dies belli terroribus addidit augmen. Temptarunt etiam tauros in moenere belli Expertique sues saeuos sunt mittere in hostis. Et ualidos partim prae se misere leones Cum doctoribus armatis saeuisque magistris Qui moderarier his possent uinclisque tenere, Nequiquam, quoniam permixta caede calentes Turbabant saeui nullo discrimine turmas, Terrificas capitum quatientes undique cristas, Nec poterant equites fremitu perterrita equorum Pectora mulcere et frenis conuertere in hostis. Irritata leae iaciebant corpora saltu Vndique et aduersum uenientibus ora petebant Et nec opinantis a tergo deripiebant Deplexaeque dabant in terram uulnere uictos, Morsibus affixae ualidis atque unguibus uncis. Iactabantque suos tauri pedibusque terebant Et latera ac uentris hauribant subter equorum Cornibus et terram minitanti mente ruebant. Et ualidis socios caedebant dentibus apri Tela infracta suo tingentes sanguine saeui, Permixtasque dabant equitum peditumque ruinas. Nam transuersa feros exibant dentis adactus Iumenta aut pedibus uentos erecta petebant, Nequiquam, quoniam ab neruis succisa uideres Concidere atque graui terram consternere casu. Siquos ante domi domitos satis esse putabant, Efferuescere cernebant in rebus agundis Vulneribus clamore fuga terrore tumultu, Nec poterant ullam partem redducere eorum; Diffugiebat enim uarium genus omne ferarum; Vt nunc saepe boues lucae ferro male mactae Diffugiunt, fera facta suis cum multa dedere. Si fuit ut facerent. sed uix adducor ut, ante Quam commune malum fieret foedumque, futurum Non quierint animo praesentire atque uidere; Et magis id possis factum contendere in omni, In uariis mundis uaria ratione creatis, Quam certo atque uno terrarum quolibet orbi. Sed facere id non tam uincendi spe uoluerunt, Quam dare quod gemerent hostes, ipsique perire, Qui numero diffidebant armisque uacabant. Nexilis ante fuit uestis quam textile tegmen. Textile post ferrumst, quia ferro tela paratur, Nec ratione alia possunt tam leuia gigni Insilia ac fusi radii scapique sonantes. Et facere ante uiros lanam natura coegit Quam muliebre genus; nam longe praestat in arte Et sollertius est multo genus omne uirile; Agricolae donec uitio uertere seueri, Vt muliebribus id manibus concedere uellent Atque ipsi pariter durum sufferre laborem Atque opere in duro durarent membra manusque. At specimen sationis et insitionis origo Ipsa fuit rerum primum natura creatrix, Arboribus quoniam bacae glandesque caducae Tempestiua dabant pullorum examina subter; Vnde etiam libitumst stirpis committere ramis Et noua defodere in terram uirgulta per agros. Inde aliam atque aliam culturam dulcis agelli Temptabant fructusque feros mansuescere terra Cernebant indulgendo blandeque colendo. Inque dies magis in montem succedere siluas Cogebant infraque locum concedere cultis, Prata lacus riuos segetes uinetaque laeta Collibus et campis ut haberent, atque olearum Caerula distinguens inter plaga currere posset Per tumulos et conuallis camposque profusa; Vt nunc esse uides uario distincta lepore Omnia, quae pomis intersita dulcibus ornant Arbustisque tenent felicibus obsita circum. At liquidas auium uoces imitarier ore Ante fuit multo quam leuia carmina cantu Concelebrare homines possent aurisque iuuare. Et zephyri, caua per calamorum, sibila primum Agrestis docuere cauas inflare cicutas. Inde minutatim dulcis didicere querelas, Tibia quas fundit digitis pulsata canentum, Auia per nemora ac siluas saltusque reperta, Per loca pastorum deserta atque otia dia. Haec animos ollis mulcebant atque iuuabant Cum satiati cibi; nam tum sunt omnia cordi. Saepe itaque inter se prostrati in gramine molli Propter aquae riuum sub ramis arboris altae Non magnis opibus iucunde corpora habebant, Praesertim cum tempestas ridebat et anni Tempora pingebant uiridantis floribus herbas. Tum ioca, tum sermo, tum dulces esse cachinni Consuerant. agrestis enim tum musa uigebat; Tum caput atque umeros plexis redimire coronis Floribus et foliis lasciuia laeta monebat, Atque extra numerum procedere membra mouentis Duriter et duro terram pede pellere matrem; Vnde oriebantur risus dulcesque cachinni, Omnia quod noua tum magis haec et mira uigebant. Et uigilantibus hinc aderant solacia somno, Ducere multimodis uoces et flectere cantus Et supera calamos unco percurrere labro; Vnde etiam uigiles nunc haec accepta tuentur Et numerum seruare genus didicere, neque hilo Maiorem interea capiunt dulcedini' fructum Quam siluestre genus capiebat terrigenarum. Nam quod adest praesto, nisi quid cognouimus ante Suauius, in primis placet et pollere uidetur, Posteriorque fere melior res illa reperta Perdit et immutat sensus ad pristina quaeque. Sic odium coepit glandis, sic illa relicta Strata cubilia sunt herbis et frondibus aucta. Pellis item cecidit uestis contempta ferinae; Quam reor inuidia tali tunc esse repertam, Vt letum insidiis qui gessit primus obiret, Et tamen inter eos distractam sanguine multo Disperiisse neque in fructum conuertere quisse. Tunc igitur pelles, nunc aurum et purpura curis Exercent hominum uitam belloque fatigant; Quo magis in nobis, ut opinor, culpa resedit. Frigus enim nudos sine pellibus excruciabat Terrigenas; at nos nil laedit ueste carere Purpurea atque auro signisque ingentibus apta, Dum plebeia tamen sit quae defendere possit. Ergo hominum genus incassum frustraque laborat Semper et <in> curis consumit inanibus aeuum, Nimirum quia non cognouit quae sit habendi Finis et omnino quoad crescat uera uoluptas. Idque minutatim uitam prouexit in altum Et belli magnos commouit funditus aestus. At uigiles mundi magnum uersatile templum Sol et luna suo lustrantes lumine circum Perdocuere homines annorum tempora uerti Et certa ratione geri rem atque ordine certo. Iam ualidis saepti degebant turribus aeuum Et diuisa colebatur discretaque tellus; Tum mare ueliuolis florebat †propter odores† Auxilia ac socios iam pacto foedere habebant, Carminibus cum res gestas coepere poetae Tradere; nec multo priu' sunt elementa reperta. Propterea quid sit prius actum respicere aetas Nostra nequit, nisi qua ratio uestigia monstrat. Nauigia atque agri culturas moenia leges Arma uias uestis <et> cetera de genere horum, Praemia, delicias quoque uitae funditus omnis, Carmina picturas et daedala signa polita, Vsus et impigrae simul experientia mentis Paulatim docuit pedetemptim progredientis. Sic unumquicquid paulatim protrahit aetas In medium ratioque in luminis erigit oras. Namque alid ex alio clarescere corde uidebant, Artibus ad summum donec uenere cacumen. Primae frugiparos fetus mortalibus aegris Dididerunt quondam praeclaro nomine Athenae Et recreauerunt uitam legesque rogarunt, Et primae dederunt solacia dulcia uitae, Cum genuere uirum tali cum corde repertum, Omnia ueridico qui quondam ex ore profudit; Cuius et extincti propter diuina reperta Diuulgata uetus iam ad caelum gloria fertur. Nam cum uidit hic ad uictum quae flagitat usus Omnia iam ferme mortalibus esse parata Et, proquam possent, uitam consistere tutam, Diuitiis homines et honore et laude potentis Affluere atque bona gnatorum excellere fama, Nec minus esse domi cuiquam tamen anxia corda, Atque animi ingratis uitam uexare <sine ulla> Pausa atque infestis cogi saeuire querelis, Intellegit ibi uitium uas efficere ipsum Omniaque illius uitio corrumpier intus Quae collata foris et commoda cumque uenirent; Partim quod fluxum pertusumque esse uidebat, Vt nulla posset ratione explerier umquam; Partim quod taetro quasi conspurcare sapore Omnia cernebat, quaecumque receperat, intus. Veridicis igitur purgauit pectora dictis Et finem statuit cuppedinis atque timoris Exposuitque bonum summum quo tendimus omnes Quid foret, atque uiam monstrauit, tramite paruo Qua possemus ad id recto contendere cursu, Quidue mali foret in rebus mortalibu' passim, Quod fieret naturali uarieque uolaret Seu casu seu ui, quod sic natura parasset, Et quibus e portis occurri cuique deceret, Et genus humanum frustra plerumque probauit Voluere curarum tristis in pectore fluctus. Nam ueluti pueri trepidant atque omnia caecis In tenebris metuunt, sic nos in luce timemus Interdum, nilo quae sunt metuenda magis quam Quae pueri in tenebris pauitant finguntque futura. Hunc igitur terrorem animi tenebrasque necessest Non radii solis nec lucida tela diei Discutiant, sed naturae species ratioque. Quo magis inceptum pergam pertexere dictis. Et quoniam docui mundi mortalia templa Esse <et> natiuo consistere corpore caelum, Et quaecumque in eo fiunt fierique necessest, Pleraque dissolui, quae restant percipe porro; Quandoquidem semel insignem conscendere currum Ventorum exsistant, placentur, <et> omnia rursum Quae fuerint sint placato conuersa furore, Cetera, quae fieri in terris caeloque tuentur Mortales, pauidis cum pendent mentibu' saepe, Et faciunt animos humilis formidine diuum Depressosque premunt ad terram propterea quod Ignorantia causarum conferre deorum Cogit ad imperium res et concedere regnum. Nam bene qui didicere deos securum agere aeuum, Si tamen interea mirantur qua ratione Quaeque geri possint, praesertim rebus in illis Quae supera caput aetheriis cernuntur in oris, Rursus in antiquas referuntur religiones Et dominos acris adsciscunt, omnia posse Quos miseri credunt, ignari quid queat esse, Quid nequeat, finita potestas denique cuique Quanam sit ratione atque alte terminus haerens; Quo magis errantes caeca ratione feruntur. Quae nisi respuis ex animo longeque remittis Dis indigna putare alienaque pacis eorum, Delibata deum per te tibi numina sancta Saepe oberunt; non quo uiolari summa deum uis Possit, ut ex ira poenas petere imbibat acris, Sed quia tute tibi placida cum pace quietos Constitues magnos irarum uoluere fluctus, Nec delubra deum placido cum pectore adibis, Nec de corpore quae sancto simulacra feruntur In mentis hominum diuinae nuntia formae, Suscipere haec animi tranquilla pace ualebis. Inde uidere licet qualis iam uita sequatur. Quam quidem ut a nobis ratio uerissima longe Reiciat, quamquam sunt a me multa profecta, Multa tamen restant et sunt ornanda politis Versibus; est ratio caeli <species>que tenenda, Sunt tempestates et fulmina clara canenda, Quid faciant et qua de causa cumque ferantur; Ne trepides caeli diuisis partibus amens, Vnde uolans ignis peruenerit aut in utram se Verterit hinc partem, quo pacto per loca saepta Insinuarit, et hinc dominatus ut extulerit se: Quorum operum causas nulla ratione uidere Possunt ac fieri diuino numine rentur. Tu mihi supremae praescripta ad candida calcis Currenti spatium praemonstra, callida musa Calliope, requies hominum diuumque uoluptas, Te duce ut insigni capiam cum laude coronam. Principio tonitru quatiuntur caerula caeli Propterea quia concurrunt sublime uolantes Aetheriae nubes contra pugnantibu' uentis. Nec fit enim sonitus caeli de parte serena, Verum ubicumque magis denso sunt agmine nubes, Tam magis hinc magno fremitus fit murmure saepe. Praeterea neque tam condenso corpore nubes Esse queunt quam sunt lapides ac ligna, neque autem Tam tenues quam sunt nebulae fumique uolantes; Nam cadere aut bruto deberent pondere pressae Vt lapides, aut ut fumus constare nequirent Nec cohibere niues gelidas et grandinis imbris. Dant etiam sonitum patuli super aequora mundi, Carbasus ut quondam magnis intenta theatris Dat crepitum malos inter iactata trabesque, Interdum perscissa furit petulantibus auris Et fragilis <sonitus> chartarum commeditatur. Id quoque enim genus in tonitru cognoscere possis, Aut ubi suspensam uestem chartasque uolantis Verberibus uenti uersant planguntque per auras. Fit quoque enim interdum <ut> non tam concurrere nubes Frontibus aduersis possint quam de latere ire Diuerso motu radentes corpora tractim, Aridus unde auris terget sonus ille diuque Ducitur, exierunt donec regionibus artis. Hoc etiam pacto tonitru concussa uidentur Omnia saepe graui tremere et diuulsa repente Maxima dissiluisse capacis moenia mundi, Cum subito ualidi uenti collecta procella Nubibus intorsit sese conclusaque ibidem Turbine uersanti magis ac magis undique nubem Cogit uti fiat spisso caua corpore circum, Post ubi comminuit uis eius et impetus acer, Tum perterricrepo sonitu dat scissa fragorem. Nec mirum, cum plena animae uesicula parua Saepe ita dat paruum sonitum displosa repente. Est etiam ratio, cum uenti nubila perflant, Vt sonitus faciant. etenim ramosa uidemus Nubila saepe modis multis atque aspera ferri; Scilicet ut, crebram siluam cum flamina cauri Perflant, dant sonitum frondes ramique fragorem. Fit quoque ut interdum ualidi uis incita uenti Perscindat nubem perfringens impete recto. Nam quid possit ibi flatus manifesta docet res, Hic, ubi lenior est, in terra cum tamen alta Arbusta euoluens radicibus haurit ab imis. Sunt etiam fluctus per nubila, qui quasi murmur Dant in frangendo grauiter; quod item fit in altis Fluminibus magnoque mari, cum frangitur aestus. Fit quoque, ubi e nubi in nubem uis incidit ardens Fulminis; haec multo si forte umore recepit Ignem, continuo magno clamore trucidat; Vt calidis candens ferrum e fornacibus olim Stridit, ubi in gelidum propere demersimus imbrem. Aridior porro si nubes accipit ignem, Vritur ingenti sonitu succensa repente; Lauricomos ut si per montis flamma uagetur Turbine uentorum comburens impete magno; Nec res ulla magis quam Phoebi Delphica laurus Terribili sonitu flamma crepitante crematur. Denique saepe geli multus fragor atque ruina Grandinis in magnis sonitum dat nubibus alte. Ventus enim cum confercit, franguntur in artum Concreti montes nimborum et grandine mixti. Fulgit item, nubes ignis cum semina multa Excussere suo concursu; ceu lapidem si Percutiat lapis aut ferrum; nam tum quoque lumen Exsilit et claras scintillas dissipat ignis. Sed tonitrum fit uti post auribus accipiamus, Fulgere quam cernant oculi, quia semper ad auris Tardius adueniunt quam uisum quae moueant res. Id licet hinc etiam cognoscere, caedere si quem Ancipiti uideas ferro procul arboris auctum, Ante fit ut cernas ictum quam plaga per auris Det sonitum, sic fulgorem quoque cernimus ante Quam tonitrum accipimus, pariter qui mittitur igni E simili causa, concursu natus eodem. Hoc etiam pacto uolucri loca lumine tingunt Nubes et tremulo tempestas impete fulgit. Ventus ubi inuasit nubem et uersatus ibidem Fecit ut ante cauam docui spissescere nubem, Mobilitate sua feruescit; ut omnia motu Percalefacta uides ardescere, plumbea uero Glans etiam longo cursu uoluenda liquescit. Ergo feruidus hic nubem cum perscidit atram, Dissipat ardoris quasi per uim expressa repente Semina quae faciunt nictantia fulgura flammae; Inde sonus sequitur qui tardius afficit auris Quam quae perueniunt oculorum ad lumina nostra. Scilicet hoc densis fit nubibus et simul alte Exstructis aliis alias super impete miro; Ne tibi sit frudi quod nos inferne uidemus Quam sint lata magis quam sursum exstructa quid exstent. Contemplator enim, cum montibus assimulata Nubila portabunt uenti transuersa per auras, Aut ubi per magnos montis cumulata uidebis Insuper esse aliis alia atque urgere superne In statione locata sepultis undique uentis. Tum poteris magnas moles cognoscere eorum Speluncasque uelut saxis pendentibu' structas Cernere, quas uenti cum tempestate coorta Complerunt, magno indignantur murmure clausi Nubibus in caueisque ferarum more minantur; Nunc hinc nunc illinc fremitus per nubila mittunt Quaerentesque uiam circum uersantur et ignis Semina conuoluunt <e> nubibus atque ita cogunt Multa rotantque cauis flammam fornacibus intus, Donec diuulsa fulserunt nube corusci. Hac etiam fit uti de causa mobilis ille Deuolet in terram liquidi color aureus ignis, Semina quod nubis ipsas permulta necessust Ignis habere; etenim cum sunt umore sine ullo, Flammeus <est> plerumque colos et splendidus ollis. Quippe etenim solis de lumine multa necessest Concipere, ut merito rubeant ignisque profundant. Hasce igitur cum uentus agens contrusit in unum Compressitque locum cogens, expressa profundunt Semina quae faciunt flammae fulgere colores. Fulgit item, cum rarescunt quoque nubila caeli. Nam cum uentus eas leuiter diducit euntis Dissoluitque, cadant ingratis illa necessest Semina quae faciunt fulgorem. tum sine taetro Terrore et sonitu fulgit nulloque tumultu. Quod superest, <quali> natura praedita constent Fulmina, declarant ictus et inusta uaporis Signa notaeque grauis halantis sulpuris auras. Ignis enim sunt haec non uenti signa neque imbris. Praeterea saepe accendunt quoque tecta domorum Et celeri flamma dominantur in aedibus ipsis. Hunc tibi subtilem cum primis ignibus ignem Constituit natura minutis mobilibusque Corporibus, cui nil omnino obsistere possit. Transit enim ualidum fulmen per saepta domorum, Clamor ut ac uoces, transit per saxa, per aera, Et liquidum puncto facit aes in tempore et aurum, Curat item uasis integris uina repente Diffugiant, quia nimirum facile omnia circum Collaxat rareque facit lateramina uasis Adueniens calor eius et insinuatus in ipsum Mobiliter soluens differt primordia uini. Quod solis uapor aetatem non posse uidetur Efficere usque adeo pollens feruore corusco. Tanto mobilior uis et dominantior haec est. Nunc ea quo pacto gignantur et impete tanto Fiant ut possint ictu discludere turris, Disturbare domos, auellere tigna trabesque, Et monumenta uirum commoliri atque *ciere*, Exanimare homines, pecudes prosternere passim, Cetera de genere hoc qua ui facere omnia possint, Expediam, neque <te> in promissis plura morabor. Fulmina gignier e crassis alteque putandumst Nubibus exstructis; nam caelo nulla sereno Nec leuiter densis mittuntur nubibus umquam. Nam dubio procul hoc fieri manifesta docet res; Quod tunc per totum concrescunt aera nubes, Vndique uti tenebras omnis Acherunta reamur Liquisse et magnas caeli complesse cauernas. Vsque adeo taetra nimborum nocte coorta Impendent atrae formidinis ora superne, Cum commoliri tempestas fulmina coeptat. Praeterea persaepe niger quoque per mare nimbus, Vt picis e caelo demissum flumen, in undas Sic cadit effertus tenebris procul et trahit atram Fulminibus grauidam tempestatem atque procellis, Ignibus ac uentis cum primis ipse repletus, In terra quoque ut horrescant ac tecta requirant. Sic igitur supera nostrum caput esse putandumst Tempestatem altam. neque enim caligine tanta Obruerent terras, nisi inaedificata superne Multa forent multis exempto nubila sole; Nec tanto possent uenientes opprimere imbri, Flumina abundare ut facerent camposque natare, Si non exstructis foret alte nubibus aether. Hic igitur uentis atque ignibus omnia plena Sunt; ideo passim fremitus et fulgura fiunt. Quippe etenim supra docui permulta uaporis Semina habere cauas nubis et multa necessest Concipere ex solis radiis ardoreque eorum. Hoc ubi uentus eas idem qui cogit in unum Forte locum quemuis, expressit multa uaporis Semina seque simul cum eo commiscuit igni, Insinuatus ibi uertex uersatur in arto Et calidis acuit fulmen fornacibus intus. Nam duplici ratione accenditur, ipse sua cum Mobilitate calescit et e contagibus ignis. Inde ubi percaluit uenti uis <et> grauis ignis Impetus incessit, maturum tum quasi fulmen Perscindit subito nubem, ferturque coruscis Omnia luminibus lustrans loca percitus ardor. Quem grauis insequitur sonitus, displosa repente Opprimere ut caeli uideantur templa superne. Inde tremor terras grauiter pertemptat et altum Murmura percurrunt caelum; nam tota fere tum Tempestas concussa tremit fremitusque mouentur. Quo de concussu sequitur grauis imber et uber, Omnis uti uideatur in imbrem uertier aether Atque ita praecipitans ad diluuiem reuocare: Tantus discidio nubis uentique procella Mittitur, ardenti sonitus cum prouolat ictu. Est etiam cum uis extrinsecus incita uenti Incidit in calidam maturo fulmine nubem; Quam cum perscidit, extemplo cadit igneus ille Vertex quem patrio uocitamus nomine fulmen. Hoc fit idem in partis alias, quocumque tulit uis. Fit quoque ut interdum uenti uis missa sine igni Igniscat tamen in spatio longoque meatu, Dum uenit, amittens in cursu corpora quaedam Grandia quae nequeunt pariter penetrare per auras; Atque alia ex ipso corradens aere portat Paruula quae faciunt ignem commixta uolando; Non alia longe ratione ac plumbea saepe Feruida fit glans in cursu, cum multa rigoris Corpora dimittens ignem concepit in auris. Fit quoque ut ipsius plagae uis excitet ignem, Frigida cum uenti pepulit uis missa sine igni, Nimirum quia, cum uementi perculit ictu, Confluere ex ipso possunt elementa uaporis Et simul ex illa quae tum res excipit ictum; Vt, lapidem ferro cum caedimus, euolat ignis, Nec, quod frigida uis ferrist, hoc setius illi Semina concurrunt calidi fulgoris ad ictum. Sic igitur quoque res accendi fulmine debet, Opportuna fuit si forte et idonea flammis. Nec temere omnino plane uis frigida uenti Esse potest, ea quae tanta ui missa supernest, Quin, prius in cursu si non accenditur igni, At tepefacta tamen ueniat commixta calore. Mobilitas autem fit fulminis et grauis ictus, Et celeri ferme percurrunt fulmina lapsu, Nubibus ipsa quod omnino prius incita se uis Colligit et magnum conamen sumit eundi, Inde ubi non potuit nubes capere impetis auctum, Exprimitur uis atque ideo uolat impete miro, Vt ualidis quae de tormentis missa feruntur. Adde quod e paruis et leuibus est elementis, Nec facilest tali naturae obsistere quicquam. Inter enim fugit ac penetrat per rara uiarum, Non igitur multis offensibus in remorando Haesitat, hanc ob rem celeri uolat impete labens. Deinde, quod omnino natura pondera deorsum Omnia nituntur, cum plagast addita uero, Mobilitas duplicatur et impetus ille grauescit, Vt uementius et citius quaecumque morantur Obuia discutiat plagis itinerque sequatur. Denique quod longo uenit impete, sumere debet Mobilitatem etiam atque etiam, quae crescit eundo Et ualidas auget uiris et roborat ictum. Nam facit ut quae sint illius semina cumque E regione locum quasi in unum cuncta ferantur, Omnia coniciens in eum uoluentia cursum. Forsitan ex ipso ueniens trahat aere quaedam Corpora quae plagis incendunt mobilitatem. Incolumisque uenit per res atque integra transit Multa, foraminibus liquidus quia transuolat ignis. Multaque perfigit, cum corpora fulminis ipsa Corporibus rerum inciderunt, qua texta tenentur. Dissoluit porro facile aes aurumque repente Conferuefacit, e paruis quia facta minute Corporibus uis est et leuibus ex elementis, Quae facile insinuantur et insinuata repente Dissoluunt nodos omnis et uincla relaxant. Autumnoque magis stellis fulgentibus apta Concutitur caeli domus undique totaque tellus, Et cum tempora se ueris florentia pandunt. Frigore enim desunt ignes uentique calore Deficiunt neque sunt tam denso corpore nubes. Interutrasque igitur cum caeli tempora constant, Tum uariae causae concurrunt fulminis omnes. Nam fretus ipse anni permiscet frigus <et> aestum, Quorum utrumque opus est fabricanda ad fulmina nubi, Vt discordia <sit> rerum magnoque tumultu Ignibus et uentis furibundus fluctuet aer. Prima caloris enim pars est postrema rigoris; Tempus id est uernum; quare pugnare necessest Dissimilis <res> inter se turbareque mixtas. Et calor extremus primo cum frigore mixtus Voluitur, autumni quod fertur nomine tempus, Hic quoque confligunt hiemes aestatibus acres. Propterea <freta> sunt haec anni nominitanda, Nec mirumst, in eo si tempore plurima fiunt Fulmina tempestasque cietur turbida caelo, Ancipiti quoniam bello turbatur utrimque, Hinc flammis illinc uentis umoreque mixto. Hoc est igniferi naturam fulminis ipsam Perspicere et qua ui faciat rem quamque uidere, Non Tyrrhena retro uoluentem carmina frustra Indicia occultae diuum perquirere mentis, Vnde uolans ignis peruenerit aut in utram se Verterit hinc partem, quo pacto per loca saepta Insinuarit, et hinc dominatus ut extulerit se, Quidue nocere queat de caelo fulminis ictus. Quod si Iuppiter atque alii fulgentia diui Terrifico quatiunt sonitu caelestia templa Et iaciunt ignem quo cuiquest cumque uoluntas, Cur quibus incautum scelus auersabile cumquest Non faciunt icti flammas ut fulguris halent Pectore perfixo, documen mortalibus acre, Et potius nulla sibi turpi conscius in re Voluitur in flammis innoxius inque peditur Turbine caelesti subito correptus et igni? Cur etiam loca sola petunt frustraque laborant? An tum bracchia consuescunt firmantque lacertos? In terraque patris cur telum perpetiuntur Obtundi? cur ipse sinit neque parcit in hostis? Denique cur numquam caelo iacit undique puro Iuppiter in terras fulmen sonitusque profundit? An simul ac nubes successere, ipse in eas tum Descendit, prope ut hinc teli determinet ictus? In mare qua porro mittit ratione? quid undas Arguit et liquidam molem camposque natantis? Praeterea si uult caueamus fulminis ictum, Cur dubitat facere ut possimus cernere missum? Si nec opinantis autem uult opprimere igni, Cur tonat ex illa parte, ut uitare queamus, Cur tenebras ante et fremitus et murmura concit? Et simul in multas partis qui credere possis Mittere? an hoc ausis numquam contendere factum, Vt fierent ictus uno sub tempore plures? At saepest numero factum fierique necessest, Vt pluere in multis regionibus et cadere imbris, Fulmina sic uno fieri sub tempore multa. Postremo cur sancta deum delubra suasque Discutit infesto praeclaras fulmine sedis Et bene facta deum frangit simulacra suisque Demit imaginibus uiolento uulnere honorem? Altaque cur plerumque petit loca plurimaque eius Montibus in summis uestigia cernimus ignis? Quod superest, facilest ex his cognoscere rebus, Presteras Grai quos ab re nominitarunt, In mare qua missi ueniant ratione superne. Nam fit ut interdum tamquam demissa columna In mare de caelo descendat, quam freta circum Feruescunt grauiter spirantibus incita flabris, Et quaecumque in eo tum sint deprensa tumultu Nauigia in summum ueniant uexata periclum. Hoc fit ubi interdum non quit uis incita uenti Rumpere quam coepit nubem, sed deprimit, ut sit In mare de caelo tamquam demissa columna, Paulatim, quasi quid pugno bracchique superne Coniectu trudatur et extendatur in undas; Quam cum discidit, hinc prorumpitur in mare uenti Vis et feruorem mirum concinnat in undis. Versabundus enim turbo descendit et illam Deducit pariter lento cum corpore nubem; Quam simul ac grauidam detrusit ad aequora ponti, Ille in aquam subito totum se immittit et omne Excitat ingenti sonitu mare feruere cogens. Fit quoque ut inuoluat uenti se nubibus ipse Vertex corradens ex aere semina nubis Et quasi demissum caelo prestera imitetur. Hic ubi se in terras demisit dissoluitque, Turbinis immanem uim prouomit atque procellae. Sed quia fit raro omnino montisque necessest Officere in terris, apparet crebrius idem Prospectu maris in magno caeloque patenti. Nubila concrescunt, ubi corpora multa uolando Hoc supero in caeli spatio coiere repente Asperiora, moris quae possint indupedita Exiguis tamen inter se comprensa teneri. Haec faciunt primum paruas consistere nubis; Inde ea comprendunt inter se conque gregantur Et coniungendo crescunt uentisque feruntur Vsque adeo donec tempestas saeua coortast. Fit quoque uti montis uicina cacumina caelo Quam sint quoque magis, tanto magis edita fument Assidue fuluae nubis caligine crassa Propterea quia, cum consistunt nubila primum, Ante uidere oculi quam possint tenuia, uenti Portantes cogunt ad summa cacumina montis. Hic demum fit uti turba maiore coorta Et condensa queant apparere et simul ipso Vertice de montis uideantur surgere in aethram. Nam loca declarat sursum uentosa patere Res ipsa et sensus, montis cum ascendimus altos. Praeterea permulta mari quoque tollere toto Corpora naturam declarant litore uestes Suspensae, cum concipiunt umoris adhaesum. Quo magis ad nubis augendas multa uidentur Posse quoque e salso consurgere momine ponti; Nam ratio consanguineast umoribus omnis. Praeterea fluuiis ex omnibus et simul ipsa Surgere de terra nebulas aestumque uidemus. Quae uelut halitus hinc ita sursum expressa feruntur Suffunduntque sua caelum caligine et altas Sufficiunt nubis paulatim conueniundo. Vrget enim quoque signiferi super aetheris aestus Et quasi densendo subtexit caerula nimbis. Fit quoque ut hunc ueniant in caelum extrinsecus illa Corpora quae faciunt nubis nimbosque uolantis. Innumerabilem enim numerum summamque profundi Esse infinitam docui, quantaque uolarent Corpora mobilitate ostendi quamque repente Immemorabile <per> spatium transire solerent. Haud igitur mirumst si paruo tempore saepe Tam magnis †montis† tempestas atque tenebrae Coperiant maria ac terras impensa superne, Vndique quandoquidem per caulas aetheris omnis Et quasi per magni circum spiracula mundi Exitus introitusque elementis redditus exstat. Nunc age, quo pacto pluuius concrescat in altis Nubibus umor et in terras demissus ut imber Decidat, expediam. primum iam semina aquai Multa simul uincam consurgere nubibus ipsis Omnibus ex rebus pariterque ita crescere utrumque, Et nubis et aquam quaecumque in nubibus exstat, Vt pariter nobis corpus cum sanguine crescit, Sudor item atque umor quicumque est denique membris. Concipiunt etiam multum quoque saepe marinum Vmorem, ueluti pendentia uellera lanae, Cum supera magnum mare uenti nubila portant. Consimili ratione ex omnibus amnibus umor Tollitur in nubis. quo cum bene semina aquarum Multa modis multis conuenere undique adaucta, Confertae nubes <umorem> mittere certant Dupliciter; nam uis uenti contrudit et ipsa Copia nimborum turba maiore coacta Vrget <et> e supero premit ac facit effluere imbris. Praeterea cum rarescunt quoque nubila uentis Aut dissoluuntur, solis super icta calore, Mittunt umorem pluuium stillantque, quasi igni Cera super calido tabescens multa liquescat. Sed uemens imber fit, ubi uementer utraque Nubila ui cumulata premuntur et impete uenti. At retinere diu pluuiae longumque morari Consuerunt, ubi multa cientur semina aquarum Atque aliis aliae nubes nimbique rigantes Insuper atque omni uulgo de parte feruntur, Terraque cum fumans umorem tota redhalat. Hic ubi sol radiis tempestatem inter opacam Aduersa fulsit nimborum aspergine contra, Tum color in nigris exsistit nubibus arci. Cetera quae sursum crescunt sursumque creantur, Et quae concrescunt in nubibus, omnia, prorsum Omnia, nix uenti grando gelidaeque pruinae Et uis magna geli, magnum duramen aquarum, Et mora quae fluuios passim refrenat auentis, Perfacilest tamen haec reperire animoque uidere Omnia quo pacto fiant quareue creentur, Cum bene cognoris elementis reddita quae sint. Nunc age quae ratio terrai motibus exstet Percipe. et in primis terram fac ut esse rearis Subter item ut supera uentosis undique plenam Speluncis multosque lacus multasque lacunas In gremio gerere et rupis deruptaque saxa; Multaque sub tergo terrai flumina tecta Voluere ui fluctus summersaque saxa putandumst. Vndique enim similem esse sui res postulat ipsa. His igitur rebus subiunctis suppositisque Terra superne tremit magnis concussa ruinis, Subter ubi ingentis speluncas subruit aetas; Quippe cadunt toti montes magnoque repente Concussu late disserpunt inde tremores. Et merito, quoniam plaustri concussa tremescunt Tecta uiam propter non magno pondere tota, Ferratos utrimque rotarum succutit orbis. Fit quoque, ubi in magnas aquae uastasque lacunas Gleba uetustate e terra prouoluitur ingens, Vt iactetur aquae fluctu quoque terra uacillans; Vt uas interdum non quit constare, nisi umor Destitit in dubio fluctu iactarier intus. Praeterea uentus cum per loca subcaua terrae Collectus parte ex una procumbit et urget Obnixus magnis speluncas uiribus altas, Incumbit tellus quo uenti prona premit uis. Tum supera terram quae sunt exstructa domorum Ad caelumque magis quanto sunt edita quaeque, Inclinata minent in eandem prodita partem Protractaeque trabes impendent ire paratae. Et metuunt magni naturam credere mundi Exitiale aliquod tempus clademque manere, Cum uideant tantam terrarum incumbere molem! Quod nisi respirent uenti, uis nulla refrenet Res neque ab exitio possit reprehendere euntis. Nunc quia respirant alternis inque grauescunt Et quasi collecti redeunt ceduntque repulsi, Saepius hanc ob rem minitatur terra ruinas Quam facit; inclinatur enim retroque recellit Et recipit prolapsa suas in pondera sedis. Hac igitur ratione uacillant omnia tecta, Summa magis mediis, media imis, ima perhilum. Est haec eiusdem quoque magni causa tremoris, Ventus ubi atque animae subito uis maxima quaedam Aut extrinsecus aut ipsa tellure coorta In loca se caua terrai coniecit ibique Speluncas inter magnas fremit ante tumultu Versabunda<que> portatur, post incita cum uis Exagitata foras erumpitur et simul altam Diffindens terram magnum concinnat hiatum. In Syria Sidone quod accidit et fuit Aegi In Peloponneso, quas exitus hic animai Disturbat urbis et terrae motus obortus. Multaque praeterea ceciderunt moenia magnis Motibus in terris et multae per mare pessum Subsedere suis pariter cum ciuibus urbes. Quod nisi prorumpit, tamen impetus ipse animai Et fera uis uenti per crebra foramina terrae Dispertitur ut horror et incutit inde tremorem; Frigus uti nostros penitus cum uenit in artus, Concutit inuitos cogens tremere atque mouere. Ancipiti trepidant igitur terrore per urbis, Tecta superne timent, metuunt inferne cauernas Terrai ne dissoluat natura repente, Neu distracta suum late dispandat hiatum Atque suis confusa uelit complere ruinis. Proinde licet quamuis caelum terramque reantur Incorrupta fore aeternae mandata saluti; Et tamen interdum praesens uis ipsa pericli Subdit et hunc stimulum quadam de parte timoris, Ne pedibus raptim tellus subtracta feratur In barathrum rerumque sequatur prodita summa Funditus et fiat mundi confusa ruina. Principio mare mirantur non reddere maius Naturam, quo sit tantus decursus aquarum, Omnia quo ueniant ex omni flumina parte. Adde uagos imbris tempestatesque uolantis, Omnia quae maria ac terras sparguntque rigantque; Adde suos fontis; tamen ad maris omnia summam Guttai uix instar erunt unius adaugmen; Quo minus est mirum mare non augescere magnum. Praeterea magnam sol partem detrahit aestu. Quippe uidemus enim uestis umore madentis Exsiccare suis radiis ardentibu' solem: At pelage multa et late substrata uidemus. Proinde licet quamuis ex uno quoque loco sol Vmoris paruam delibet ab aequore partem; Largiter in tanto spatio tamen auferet undis. Tum porro uenti quoque magnam tollere partem Vmoris possunt uerrentes aequora, uentis Vna nocte uias quoniam persaepe uidemus Siccari mollisque luti concrescere crustas. Praeterea docui multum quoque tollere nubis Vmorem magno conceptum ex aequore ponti Et passim toto terrarum spargere in orbi, Cum pluit in terris et uenti nubila portant. Postremo quoniam raro cum corpore tellus Est, et coniunctast, oras maris undique cingens, Debet, ut in mare de terris uenit umor aquai, In terras itidem manare ex aequore salso; Percolatur enim uirus retroque remanat Materies umoris et ad caput amnibus omnis Confluit, inde super terras redit agmine dulci Qua uia secta semel liquido pede detulit undas. Nunc ratio quae sit, per fauces montis ut Aetnae Exspirent ignes interdum turbine tanto, Expediam. neque enim mediocri clade coorta Flammea tempestas Siculum dominata per agros Finitimis ad se conuertit gentibus ora, Fumida cum caeli scintillare omnia templa Cernentes pauida complebant pectora cura, Quid moliretur rerum natura nouarum. Hisce tibi in rebus latest alteque uidendum Et longe cunctas in partis dispiciendum, Vt reminiscaris summam rerum esse profundam Et uideas caelum summai totius unum Quam sit paruula pars et quam multesima constet Nec tota pars, homo terrai quota totius unus. Quod bene propositum si plane contueare Ac uideas plane, mirari multa relinquas. Numquis enim nostrum miratur siquis in artus Accepit calido febrim feruore coortam Aut alium quemuis morbi per membra dolorem? Obturgescit enim subito pes, arripit acer Saepe dolor dentis, oculos inuadit in ipsos, Exsistit sacer ignis et urit corpore serpens Quamcumque arripuit partem, repitque per artus, Nimirum quia sunt multarum semina rerum, Et satis haec tellus morbi caelumque mali fert, Vnde queat uis immensi procrescere morbi. Sic igitur toti caelo terraeque putandumst Ex infinito satis omnia suppeditare, Vnde repente queat tellus concussa moueri Perque mare ac terras rapidus percurrere turbo, Ignis abundare Aetnaeus, flammescere caelum. Id quoque enim fit et ardescunt caelestia templa Et tempestates pluuiae grauiore coortu Sunt, ubi forte ita se tetulerunt semina aquarum. "At nimis est ingens incendi turbidus ardor." Scilicet et fluuius, qui uisus maximus ei Qui non ante aliquem maiorem uidit, et ingens Arbor homoque uidetur, et omnia de genere omni Maxima quae uidit quisque, haec ingentia fingit, Cum tamen omnia cum caelo terraque marique Nil sint ad summam summai totius omnem. Nunc tamen illa modis quibus irritata repente Flamma foras uastis Aetnae fornacibus efflet, Expediam. primum totius subcaua montis Est natura, fere silicum suffulta cauernis. Omnibus est porro in speluncis uentus et aer. Ventus enim fit, ubi est agitando percitus aer. Hic ubi percaluit calefecitque omnia circum Saxa furens, qua contingit, terramque, et ab ollis Excussit calidum flammis uelocibus ignem, Tollit se ac rectis ita faucibus eicit alte. Fert itaque ardorem longe longeque fauillam Differt et crassa uoluit caligine fumum Extruditque simul mirando pondere saxa; Ne dubites quin haec animai turbida sit uis. Praeterea magna ex parti mare montis ad eius Radices frangit fluctus aestumque resorbet. Ex hoc usque mari speluncae montis ad altas Perueniunt subter fauces. hac ire fatendumst Et penetrare mari penitus res cogit aperto Atque efflare foras ideoque extollere flammam Saxaque subiectare et harenae tollere nimbos. In summo sunt uertice enim crateres, ut ipsi Nominitant; nos quod fauces perhibemus et ora. Sunt aliquot quoque res quarum unam dicere causam Non satis est, uerum pluris, unde una tamen sit; Corpus ut exanimum siquod procul ipse iacere Conspicias hominis, fit ut omnis dicere causas Conueniat leti, dicatur ut illius una. Nam neque eum ferro nec frigore uincere possis Interiisse neque a morbo neque forte ueneno, Verum aliquid genere esse ex hoc quod contigit ei Scimus. item in multis hoc rebus dicere habemus. Nilus in aestatem crescit campisque redundat Vnicus in terris, Aegypti totius amnis. Is rigat Aegyptum medium per saepe calorem, Aut quia sunt aestate aquilones ostia contra, Anni tempore eo qui etesiae esse feruntur, Et contra fluuium flantes remorantur et undas Cogentes sursus replent coguntque manere. Nam dubio procul haec aduerso flabra feruntur Flumine, quae gelidis ab stellis axis aguntur. Ille ex aestifera parti uenit amnis ab austro, Inter nigra uirum percocto saecla colore Exoriens penitus media ab regione diei. Est quoque uti possit magnus congestus harenae Fluctibus aduersis oppilare ostia contra, Cum mare permotum uentis ruit intus harenam; Quo fit uti pacto liber minus exitus amnis Et procliuis item fiat minus impetus undis. Fit quoque uti pluuiae forsan magis ad caput ei Tempore eo fiant, quo etesia flabra aquilonum Nubila coniciunt in eas tunc omnia partis. Scilicet ad mediam regionem eiecta diei Cum conuenerunt, ibi ad altos denique montis Contrusae nubes coguntur uique premuntur. Forsitan Aethiopum penitus de montibus altis Crescat, ubi in campos albas decedere ningues Tabificis subigit radiis sol omnia lustrans. Nunc age, Auerna tibi quae sint loca cumque lacusque Expediam, quali natura praedita constent. Principio, quod Auerna uocantur nomine, id ab re Impositumst, quia sunt auibus contraria cunctis, E regione ea quod loca cum uenere uolantes, Remigi oblitae pennarum uela remittunt Praecipitesque cadunt molli ceruice profusae In terram, si forte ita fert natura locorum, Aut in aquam, si forte lacus substratus Auernist. Is locus est Cumas apud, acri sulpure montes Oppleti calidis ubi fumant fontibus aucti; Est et Athenaeis in moenibus, arcis in ipso Vertice, Palladis ad templum Tritonidis almae, Quo numquam pennis appellunt corpora raucae Cornices, non cum fumant altaria donis. Vsque adeo fugitant non iras Palladis acris Peruigili causa, Graium ut cecinere poetae, Sed natura loci opus efficit ipsa suapte. In Syria quoque fertur item locus esse uideri, Quadrupedes quoque quo simul ac uestigia primum Intulerint, grauiter uis cogat concidere ipsa, Manibus ut si sint diuis mactata repente. Omnia quae naturali ratione geruntur, Et quibus e fiant causis apparet origo; Ianua ne †poteis† Orci regionibus esse Credatur, post hinc animas Acheruntis in oras Ducere forte deos manis inferne reamur, Naribus alipedes ut cerui saepe putantur Ducere de latebris serpentia saecla ferarum. Quod procul a uera quam sit ratione repulsum Percipe; nam de re nunc ipsa dicere conor. Principio hoc dico, quod dixi saepe quoque ante, In terra cuiusque modi rerum esse figuras; Multa, cibo quae sunt, uitalia, multaque, morbos Incutere et mortem quae possint accelerare. Et magis esse aliis alias animantibus aptas Res ad uitai rationem ostendimus ante Propter dissimilem naturam dissimilisque Texturas inter sese primasque figuras. Multa meant inimica per auris, multa per ipsas Insinuant naris infesta atque aspera †tactu†, Nec sunt multa parum tactu uitanda neque autem Aspectu fugienda saporeque tristia quae sint. Deinde uidere licet quam multae sint homini res Acriter infesto sensu spurcaeque grauesque; Arboribus primum certis grauis umbra tributa Vsque adeo, capitis faciant ut saepe dolores, Siquis eas subter iacuit prostratus in herbis. Est etiam magnis Heliconis montibus arbor Floris odore hominem taetro consueta necare. Scilicet haec ideo terris ex omnia surgunt, Multa modis multis multarum semina rerum Quod permixta gerit tellus discretaque tradit. Nocturnumque recens extinctum lumen ubi acri Nidore offendit naris, consopit ibidem, Concidere et spumas qui morbo mittere sueuit. Castoreoque graui mulier sopita recumbit Et manibus nitidum teneris opus effluit ei, Tempore eo si odoratast quo menstrua soluit. Multaque praeterea languentia membra per artus Soluunt atque animam labefactant sedibus intus. Denique si calidis etiam cunctere lauabris Plenior et fueris, solio feruentis aquai Quam facile in medio fit uti des saepe ruinas! Carbonumque grauis uis atque odor insinuatur Quam facile in cerebrum, nisi aquam praecepimus ante! At cum membra domans percepit feruida febris, Tum fit odor uini plagae mactabilis instar. Nonne uides etiam terra quoque sulpur in ipsa Gignier et taetro concrescere odore bitumen; Denique ubi argenti uenas aurique sequuntur, Terrai penitus scrutantes abdita ferro, Qualis exspiret Scaptensula subter odores? Quidue mali fit ut exhalent aurata metalla! Quas hominum reddunt facies qualisque colores! Nonne uides audisue perire in tempore paruo Quam soleant et quam uitai copia desit, Quos opere in tali cohibet uis magna necessis? Hos igitur tellus omnis exaestuat aestus Exspiratque foras in apertum promptaque caeli. Sic et Auerna loca alitibus summittere debent Mortiferam uim, de terra quae surgit in auras, Vt spatium caeli quadam de parte uenenet; Quo simul ac primum pennis delata sit ales, Impediatur ibi caeco correpta ueneno, Vt cadat e regione loci, qua derigit aestus. Quo cum corruit, hic eadem uis illius aestus Reliquias uitae membris ex omnibus aufert. Quippe etenim primo quasi quendam conciet aestum. Posterius fit uti, cum iam cecidere ueneni In fontis ipsos, ibi sit quoque uita uomenda Propterea quod magna mali fit copia circum. Fit quoque ut interdum uis haec atque aestus Auerni Aera, qui inter auis cumquest terramque locatus, Discutiat, prope uti locus hic linquatur inanis. Cuius ubi e regione loci uenere uolantes, Claudicat extemplo pinnarum nisus inanis Et conamen utrimque alarum proditur omne. Hic ubi nixari nequeunt insistereque alis, Scilicet in terram delabi pondere cogit Natura, et uacuum prope iam per inane iacentes Dispergunt animas per caulas corporis omnis. Frigidior porro in puteis aestate fit umor, Rarescit quia terra calore et semina siquae Forte uaporis habet proprii, dimittit in auras. Quo magis est igitur tellus effeta calore, Fit quoque frigidior qui in terrast abditus umor. Frigore cum premitur porro omnis terra coitque Et quasi concrescit, fit scilicet ut coeundo Exprimat in puteos si quem gerit ipsa calorem. Esse apud Hammonis fanum fons luce diurna Frigidus et calidus nocturno tempore fertur. Hunc homines fontem nimis admirantur et acri Sole putant subter terras feruescere raptim, Nox ubi terribili terras caligine texit. Quod nimis a uerast longe ratione remotum. Quippe ubi sol nudum contractans corpus aquai Non quierit calidum supera de reddere parte, Cum superum lumen tanto feruore fruatur, Qui queat hic subter tam crasso corpore terram Percoquere umorem et calido satiare uapore? Praesertim cum uix possit per saepta domorum Insinuare suum radiis ardentibus aestum. Quae ratiost igitur? nimirum terra magis quod Rara tepet circum fontem quam cetera tellus Multaque sunt ignis prope semina corpus aquai. Hoc ubi roriferis terram nox obruit umbris, Extemplo penitus frigescit terra coitque. Hac ratione fit ut, tamquam compressa manu sit, Exprimat in fontem quae semina cumque habet ignis, Quae calidum faciunt laticis tactum atque uaporem. Inde ubi sol radiis terram dimouit obortus Et rarefecit calido gliscente uapore, Rursus in antiquas redeunt primordia sedis Ignis et in terram cedit calor omnis aquai. Frigidus hanc ob rem fit fons in luce diurna. Praeterea solis radiis iactatur aquai Vmor et in lucem tremulo rarescit ab aestu; Propterea fit uti quae semina cumque habet ignis Dimittat; quasi saepe gelum, quod continet in se, Mittit et exsoluit glaciem nodosque relaxat. Frigidus est etiam fons, supra quem sita saepe Stuppa iacit flammam concepto protinus igni, Taedaque consimili ratione accensa per undas Collucet, quocumque natans impellitur auris. Nimirum quia sunt in aqua permulta uaporis Semina de terraque necessest funditus ipsa Ignis corpora per totum consurgere fontem Et simul exspirare foras exireque in auras, Non ita multa tamen, calidus queat ut fieri fons. Praeterea dispersa foras erumpere cogit Vis per aquam subito sursumque ea conciliari. Quod genus endo marist Aradi fons, dulcis aquai Qui scatit et salsas circum se dimouet undas; Et multis aliis praebet regionibus aequor Vtilitatem opportunam sitientibu' nautis, Quod dulcis inter salsas interuomit undas. Sic igitur per eum possunt erumpere fontem Et scatere illa foras in stuppam semina; quae cum Conueniunt aut in taedai corpore adhaerent, Ardescunt facile extemplo, quia multa quoque in se Semina habent ignis stuppae taedaeque latentis. Nonne uides etiam, nocturna ad lumina linum Nuper ubi extinctum admoueas, accendier ante Quam tetigit flammam, taedamque pari ratione? Multaque praeterea prius ipso tacta uapore Eminus ardescunt quam comminus imbuat ignis. Hoc igitur fieri quoque in illo fonte putandumst. Quod superest, agere incipiam quo foedere fiat Naturae, lapis hic ut ferrum ducere possit, Quam Magneta uocant patrio de nomine Grai, Magnetum quia fit patriis in finibus ortus. Hunc homines lapidem mirantur; quippe catenam Saepe ex anellis reddit pendentibus ex se. Quinque etenim licet interdum plurisque uidere Ordine demisso leuibus iactarier auris, Vnus ubi ex uno dependet subter adhaerens Ex alioque alius lapidis uim uinclaque noscit: Vsque adeo permananter uis perualet eius. Hoc genus in rebus firmandumst multa prius quam Ipsius rei rationem reddere possis, Et nimium longis ambagibus est adeundum; Quo magis attentas auris animumque reposco. Principio omnibus ab rebus, quascumque uidemus, Perpetuo fluere ac mitti spargique necessest Corpora quae feriant oculos uisumque lacessant. Perpetuoque fluunt certis ab rebus odores; Frigus ut <a> fluuiis, calor ab sole, aestus ab undis Aequoris exesor moerorum litora propter. Nec uarii cessant sonitus manare per auris. Denique in os salsi uenit umor saepe saporis, Cum mare uersamur propter, dilutaque contra Cum tuimur misceri absinthia, tangit amaror. Vsque adeo omnibus ab rebus res quaeque fluenter Fertur et in cunctas dimittitur undique partis Nec mora nec requies interdatur ulla fluendi, Perpetuo quoniam sentimus, et omnia semper Cernere odorari licet et sentire sonare. Nunc omnes repetam quam raro corpore sint res Commemorare; quod in primo quoque carmine claret. Quippe etenim, quamquam multas hoc pertinet ad res Noscere, cum primis hanc ad rem protinus ipsam, Qua de disserere aggredior, firmare necessest Nil esse in promptu nisi mixtum corpus inani. Principio fit ut in speluncis saxa superna Sudent umore et guttis manantibu' stillent. Manat item nobis e toto corpore sudor, Crescit barba pilique per omnia membra, per artus. Diditur in uenas cibus omnis, auget alitque Corporis extremas quoque partis unguiculosque. Frigus item transire per aes calidumque uaporem Sentimus, sentimus item transire per aurum Atque per argentum, cum pocula plena tenemus. Denique per dissaepta domorum saxea uoces Peruolitant, permanat odor frigusque uaporque Ignis, qui ferri quoque uim penetrare sueuit, Denique qua circum caeli lorica coercet, Morbida uisque simul, cum extrinsecus insinuatur, Et tempestates terra caeloque coortae, In caelum terrasque remotae iure facessunt; Quandoquidem nil est nisi raro corpore nexum. Huc accedit uti non omnia, quae iaciuntur Corpora cumque ab rebus, eodem praedita sensu Atque eodem pacto rebus sint omnibus apta. Principio terram sol excoquit et facit are, At glaciem dissoluit et altis montibus altas Exstructas<que> niues radiis tabescere cogit. Denique cera liquefit in eius posta uapore. Ignis item liquidum facit aes aurumque resoluit, At coria et carnem trahit et conducit in unum. Vmor aquae porro ferrum condurat ab igni, At coria et carnem mollit durata calore. Barbigeras oleaster eo iuuat usque capellas, Effluat ambrosia quasi uero et nectare tinctus; Qua nil est homini quod amariu' frondeat esca. Denique amaracinum fugitat sus et timet omne Vnguentum; nam saetigeris subus acre uenenumst, Quod nos interdum tamquam recreare uidetur. At contra nobis caenum taeterrima cum sit Spurcities, eadem subus haec iucunda uidetur, Insatiabiliter toti ut uoluantur ibidem. Hoc etiam superest, ipsa quam dicere de re Aggredior quod dicendum prius esse uidetur. Multa foramina cum uariis sint reddita rebus, Dissimili inter se natura praedita debent Esse et habere suam naturam quaeque uiasque. Quippe etenim uarii sensus animantibus insunt, Quorum quisque suam proprie rem percipit in se. Nam penetrare alio sonitus alioque saporem Cernimus e sucis, alio nidoris odores. Praeterea manare aliud per saxa uidetur, Atque aliud lignis, aliud transire per aurum, Argentoque foras aliud uitroque meare. Nam fluere hac species, illac calor ire uidetur, Atque aliis aliud citius transmittere eadem. Scilicet id fieri cogit natura uiarum Multimodis uarians, ut paulo ostendimus ante, Propter dissimilem naturam textaque rerum. Quapropter, bene ubi haec confirmata atque locata Omnia constiterint nobis praeposta parata, Quod superest, facile hinc ratio reddetur et omnis Causa patefiet quae ferri pelliciat uim. Principio fluere e lapide hoc permulta necessest Semina siue aestum qui discutit aera plagis, Inter qui lapidem ferrumque est cumque locatus. Hoc ubi inanitur spatium multusque uacefit In medio locus, extemplo primordia ferri In uacuum prolapsa cadunt coniuncta; fit utqui Anulus ipse sequatur eatque ita corpore toto. Nec res ulla magis primoribus ex elementis Indupedita suis arte conexa cohaeret Quam ualidi ferri natura et frigidus horror. Quo minus est mirum, quod ducitur ex elementis, Corpora si nequeunt e ferro plura coorta In uacuum ferri, quin anulus ipse sequatur; Quod facit, et sequitur, donec peruenit ad ipsum Iam lapidem caecisque in eo compagibus haesit. Hoc fit idem cunctas in partis, unde uacefit Cumque locus, siue e transuerso siue superne Corpora continuo in uacuum uicina feruntur. Quippe agitantur enim plagis aliunde nec ipsa Sponte sua sursum possunt consurgere in auras. Huc accedit item, quare queat id magis esse, Haec quoque res adiumento, motusque iuuatur, Quod, simul a fronte est anelli rarior aer Factus inanitusque locus magis ac uacuatus, Continuo fit uti qui post est cumque locatus Aer a tergo quasi prouehat atque propellat. Semper enim circumpositus res uerberat aer; Sed tali fit uti propellat tempore ferrum, Parte quod ex una spatium uacat et capit in se. Hic, tibi quem memoro, per crebra foramina ferri Paruas ad partis subtiliter insinuatus Trudit et impellit, quasi nauem uelaque uentus. Denique res omnes debent in corpore habere Aera, quandoquidem raro sunt corpore et aer Omnibus est rebus circumdatus appositusque. Hic igitur, penitus qui in ferrost abditus aer, Sollicito motu semper iactatur eoque Verberat anellum dubio procul et ciet intus; Scilicet ille eodem fertur quo praecipitauit Iam semel et partem in uacuam conamina sumpsit. Fit quoque ut a lapide hoc ferri natura recedat Interdum, fugere atque sequi consueta uicissim. Exsultare etiam Samothracia ferrea uidi Et ramenta simul ferri furere intus aenis In scaphiis, lapis hic Magnes cum subditus esset: Vsque adeo fugere a saxo gestire uidetur. Aere interposito discordia tanta creatur Propterea quia nimirum prius aestus ubi aeris Praecepit ferrique uias possedit apertas, Posterior lapidis uenit aestus et omnia plena Inuenit in ferro neque habet qua tranet ut ante. Cogitur offensare igitur pulsareque fluctu Ferrea texta suo; quo pacto respuit ab se Atque per aes agitat, sine eo quod saepe resorbet. Illud in his rebus mirari mitte, quod aestus Non ualet e lapide hoc alias impellere item res. Pondere enim fretae partim stant; quod genus aurum; Et partim raro quia sunt cum corpore, ut aestus Peruolet intactus, nequeunt impellier usquam; Lignea materies in quo genere esse uidetur. Interutrasque igitur ferri natura locata Aeris ubi accepit quaedam corpuscula, tum fit, Impellant ut eam Magnesia flumine saxa. Nec tamen haec ita sunt aliarum rerum aliena, Vt mihi multa parum genere ex hoc suppeditentur Quae memorare queam inter se singlariter apta. Saxa uides primum sola colescere calce. Glutine materies taurino iungitur una, Vt uitio uenae tabularum saepius hiscant Quam laxare queant compages taurea uincla. Vitigeni latices aquai fontibus audent Misceri, cum pix nequeat grauis et leue oliuum. Purpureusque color conchyli iungitur una Corpore cum lanae, dirimi qui non queat usquam, Non si Neptuni fluctu renouare operam des, Non, mare si totum uelit eluere omnibus undis. Denique non auro res aurum copulat una Aerique <aes> plumbo fit uti iungatur ab albo? Cetera iam quam multa licet reperire? quid ergo? Nec tibi tam longis opus est ambagibus usquam, Nec me tam multam hic operam consumere par est, Sed breuiter paucis praestat comprendere multa. Quorum ita texturae ceciderunt mutua contra, Vt caua conueniant plenis haec illius illa Huiusque inter se, iunctura haec optima constat. Est etiam, quasi ut anellis hamisque plicata Inter se quaedam possint coplata teneri; Quod magis in lapide hoc fieri ferroque uidetur. Nunc ratio quae sit morbis aut unde repente Mortiferam possit cladem conflare coorta Morbida uis hominum generi pecudumque cateruis, Expediam. primum multarum semina rerum Esse supra docui quae sint uitalia nobis, Et contra quae sint morbo mortique necessest Multa uolare. ea cum casu sunt forte coorta Et perturbarunt caelum, fit morbidus aer. Atque ea uis omnis morborum pestilitasque Aut extrinsecus ut nubes nebulaeque superne Per caelum ueniunt, aut ipsa saepe coortae De terra surgunt, ubi putorem umida nactast Intempestiuis pluuiisque et solibus icta. Nonne uides etiam caeli nouitate et aquarum Temptari procul a patria quicumque domoque Adueniunt ideo quia longe discrepitant res? Nam quid Brittannis caelum differre putamus, Et quod in Aegypto est qua mundi claudicat axis, Quidue quod in Ponto est differre, et Gadibus atque Vsque ad nigra uirum percocto saecla colore? Quae cum quattuor inter se diuersa uidemus Quattuor a uentis et caeli partibus esse, Tum color et facies hominum distare uidentur Largiter et morbi generatim saecla tenere. Est elephas morbus qui propter flumina Nili Gignitur Aegypto in media neque praeterea usquam. Atthide temptantur gressus oculique in Achaeis Finibus. inde aliis alius locus est inimicus Partibus ac membris: uarius concinnat id aer. Proinde ubi se caelum, quod nobis forte alienum, Commouet atque aer inimicus serpere coepit, Vt nebula ac nubes paulatim repit et omne Qua graditur conturbat et immutare coactat, Fit quoque ut, in nostrum cum uenit denique caelum, Corrumpat reddatque sui simile atque alienum. Haec igitur subito clades noua pestilitasque Aut in aquas cadit aut fruges persidit in ipsas Aut alios hominum pastus pecudumque cibatus, Aut etiam suspensa manet uis aere in ipso Et, cum spirantes mixtas hinc ducimus auras, Illa quoque in corpus pariter sorbere necessest. Consimili ratione uenit bubus quoque saepe Pestilitas et iam pigris balantibus aegror. Nec refert utrum nos in loca deueniamus Nobis aduersa et caeli mutemus amictum, An caelum nobis ultro natura †corumptum† Deferat aut aliquid quo non consueuimus uti, Quod nos aduentu possit temptare recenti. Haec ratio quondam morborum et mortifer aestus Finibus in Cecropis funestos reddidit agros Vastauitque uias, exhausit ciuibus urbem. Nam penitus ueniens Aegypti finibus ortus, Aera permensus multum camposque natantis, Incubuit tandem populo Pandionis omni. Inde cateruatim morbo mortique dabantur. Principio caput incensum feruore gerebant Et duplices oculos suffusa luce rubentis. Sudabant etiam fauces intrinsecus atrae Sanguine et ulceribus uocis uia saepta coibat Atque animi interpres manabat lingua cruore Debilitata malis, motu grauis, aspera tactu. Inde ubi per fauces pectus complerat et ipsum Morbida uis in cor maestum confluxerat aegris, Omnia tum uero uitai claustra lababant. Spiritus ore foras taetrum uoluebat odorem, Rancida quo perolent proiecta cadauera ritu. Atque animi prorsum uires totius <et> omne Languebat corpus leti iam limine in ipso. Intolerabilibusque malis erat anxius angor Assidue comes et gemitu commixta querela. Singultusque frequens noctem per saepe diemque Corripere assidue neruos et membra coactans Dissoluebat eos, defessos ante, fatigans. Nec nimio cuiquam posses ardore tueri Corporis in summo summam feruescere partem, Sed potius tepidum manibus proponere tactum Et simul ulceribus quasi inustis omne rubere Corpus, ut est per membra sacer dum diditur ignis. Intima pars hominum uero flagrabat ad ossa, Flagrabat stomacho flamma ut fornacibus intus. Nil adeo posses cuiquam leue tenueque membris Vertere in utilitatem, at uentum et frigora semper In fluuios partim gelidos ardentia morbo Membra dabant nudum iacientes corpus in undas. Multi praecipites lymphis putealibus alte Inciderunt ipso uenientes ore patente: Insedabiliter sitis arida, corpora mersans, Aequabat multum paruis umoribus imbrem. Nec requies erat ulla mali: defessa iacebant Corpora. mussabat tacito medicina timore, Quippe patentia cum totiens ardentia morbis Lumina uersarent oculorum expertia somno. Multaque praeterea mortis tum signa dabantur, Perturbata animi mens in maerore metuque Triste supercilium, furiosus uultus et acer, Sollicitae porro plenaeque sonoribus aures, Creber spiritus aut ingens raroque coortus, Sudorisque madens per collum splendidus umor, Tenuia sputa minuta, croci contacta colore Salsaque, per fauces rauca uix edita tussi. In manibus uero nerui trahere et tremere artus A pedibusque minutatim succedere frigus Non dubitabat. item ad supremum denique tempus Compressae nares, nasi primoris acumen Tenue, cauati oculi, caua tempora, frigida pellis Duraque, in ore truci rictum, frons tenta tumebat. Nec nimio rigida post artus morte iacebant. Octauoque fere candenti lumine solis Aut etiam nona reddebant lampade uitam. Quorum siquis, ut est, uitarat funera leti, Vlceribus taetris et nigra proluuie alui Posterius tamen hunc tabes letumque manebat, Aut etiam multus capitis cum saepe dolore Corruptus sanguis expletis naribus ibat: Huc hominis totae uires corpusque fluebat. Profluuium porro qui taetri sanguinis acre Exierat, tamen in neruos huic morbus et artus Ibat et in partis genitalis corporis ipsas. Et grauiter partim metuentes limina leti Viuebant ferro priuati parte uirili, Et manibus sine nonnulli pedibusque manebant In uita tamen, et perdebant lumina partim: Vsque adeo mortis metus his incesserat acer. Atque etiam quosdam cepere obliuia rerum Cunctarum, neque se possent cognoscere ut ipsi. Multaque humi cum inhumata iacerent corpora supra Corporibus, tamen alituum genus atque ferarum Aut procul absiliebat, ut acrem exiret odorem, Aut, ubi gustarat, languebat morte propinqua. Nec tamen omnino temere illis solibus ulla Comparebat auis, nec tristia saecla ferarum Exibant siluis. languebant pleraque morbo Et moriebantur. cum primis fida canum uis Strata uiis animam ponebat in omnibus aegre; Extorquebat enim uitam uis morbida membris. Incomitata rapi certabant funera uasta. Nec ratio remedi communis certa dabatur; Nam quod ali dederat uitalis aeris auras Voluere in ore licere et caeli templa tueri, Hoc aliis erat exitio letumque parabat. Illud in his rebus miserandum magnopere unum Aerumnabile erat, quod ubi se quisque uidebat Implicitum morbo, morti damnatus ut esset, Deficiens animo maesto cum corde iacebat, Funera respectans animam amittebat ibidem. Quippe etenim nullo cessabant tempore apisci Ex aliis alios auidi contagia morbi, Lanigeras tamquam pecudes et bucera saecla. Idque uel in primis cumulabat funere funus. Nam quicumque suos fugitabant uisere ad aegros, Vitai nimium cupidos mortisque timentis Poenibat paulo post turpi morte malaque, Desertos, opis expertis, incuria mactans. Qui fuerant autem praesto, contagibus ibant Atque labore, pudor quem tum cogebat obire Blandaque lassorum uox mixta uoce querelae. Optimus hoc leti genus ergo quisque subibat. Praeterea iam pastor et armentarius omnis Et robustus item curui moderator aratri Languebat, penitusque casa contrusa iacebant Corpora paupertate et morbo dedita morti. Exanimis pueris super exanimata parentum Corpora nonnumquam posses retroque uidere Matribus et patribus natos super edere uitam. Nec minimam partem ex agris is maeror in urbem Confluxit, languens quem contulit agricolarum Copia conueniens ex omni morbida parte. Omnia complebant loca tectaque; quo magis aestu Confertos ita aceruatim mors accumulabat. Multa siti prostrata uiam per proque uoluta Corpora silanos ad aquarum strata iacebant Interclusa anima nimia ab dulcedine aquarum, Multaque per populi passim loca prompta uiasque Languida semanimo cum corpore membra uideres Horrida paedore et pannis cooperta perire Corporis inluuie, pelli super ossibus una, Vlceribus taetris prope iam sordeque sepulta. Omnia denique sancta deum delubra replerat Corporibus mors exanimis onerataque passim Cuncta cadaueribus caelestum templa manebant, Hospitibus loca quae complerant aedituentes. Nec iam religio diuum nec numina magni Pendebantur enim: praesens dolor exsuperabat. Nec mos ille sepulturae remanebat in urbe, Quo prius hic populus semper consuerat humari; Perturbatus enim totus trepidabat, et unus Quisque suum pro re <compostum> maestus humabat. Multaque <res> subita et paupertas horrida suasit. Namque suos consanguineos aliena rogorum Insuper exstructa ingenti clamore locabant Subdebantque faces, multo cum sanguine saepe Rixantes potius quam corpora desererentur; Inque aliis alium, populum sepelire suorum Certantes: lacrimis lassi luctuque redibant; Inde bonam partem in lectum maerore dabantur. Nec poterat quisquam reperiri, quem neque morbus Nec mors nec luctus temptaret tempore tali. 