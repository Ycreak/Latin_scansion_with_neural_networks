Vesper adest, iuuenes, consurgite; Vesper Olympo Expectata diu uix tandem lumina tollit. Surgere iam tempus, iam pinguis linquere mensas; Iam ueniet uirgo, iam dicetur hymenaeus. Hymen o Hymenaee, Hymen ades o Hymenaee! Cernitis, innuptae, iuuenes? consurgite contra; Nimirum Oetaeos ostendit noctifer ignes. Sic certest; uiden ut perniciter exiluere? Non temere exiluere; canent quod uincere par est. Hymen o Hymenaee, Hymen ades o Hymenaee! Non facilis nobis, aequalis, palma parata est; Aspicite, innuptae secum ut meditata requirunt. Non frustra meditantur; habent memorabile quod sit. Nec mirum, penitus quae tota mente laborent. Nos alio mentes, alio diuisimus aures; Iure igitur uincemur; amat uictoria curam. Quare nunc animos saltem conuertite uestros; Dicere iam incipient, iam respondere decebit. Hymen o Hymenaee, Hymen ades o Hymenaee. Hespere, qui caelo fertur crudelior ignis? Qui natam possis complexu auellere matris, Complexu matris retinentem auellere natam Et iuueni ardenti castam donare puellam. Quid faciunt hostes capta crudelius urbe? Hymen o Hymenaee, Hymen ades o Hymenaee! Hespere, qui caelo lucet iocundior ignis? Qui desponsa tua firmes conubia flamma, Quae pepigere uiri, pepigerunt ante parentes Nec iunxere prius quam se tuus extulit ardor. Quid datur a diuis felici optatius hora? Hymen o Hymenaee, Hymen ades o Hymenaee! Hesperus e nobis, aequalis, abstulit unam Namque tuo aduentu uigilat custodia semper. Nocte latent fures, quos idem saepe reuertens, Hespere, mutato comprendis nomine eosdem. At lubet innuptis ficto te carpere questu. Quid tum, si carpunt tacita quem mente requirunt? Hymen o Hymenaee, Hymen ades o Hymenaee! Vt flos in saeptis secretus nascitur hortis, Ignotus pecori, nullo conuolsus aratro, Quem mulcent aurae, firmat sol, educat imber; Multi illum pueri, multae optauere puellae; Idem cum tenui carptus defloruit ungui, Nulli illum pueri, nullae optauere puellae; Sic uirgo, dum intacta manet, dum cara suis est; Cum castum amisit polluto corpore florem, Nec pueris iucunda manet, nec cara puellis. Hymen o Hymenaee, Hymen ades o Hymenaee! Vt uidua in nudo uitis quae nascitur aruo Numquam se extollit, numquam mitem educat uuam, Sed tenerum prono deflectens pondere corpus Iam iam contingit summum radice flagellum; Hanc nulli agricolae, nulli accoluere iuuenci; At si forte eadem est ulmo coniuncta marito, Multi illam agricolae, multi accoluere iuuenci; Sic uirgo dum intacta manet, dum inculta senescit; Cum par conubium maturo tempore adepta est, Cara uiro magis et minus est inuisa parenti. At tu ne pugna cum tali coniuge uirgo. Non aequomst pugnare, pater cui tradidit ipse; Ipse pater cum matre, quibus parere necesse est. Virginitas non tota tuast, ex parte parentum est, Tertia pars patri, pars est data tertia matri, Tertia sola tuast; noli pugnare duobus, Qui genero sua iura simul cum dote dederunt. Hymen o Hymenaee, Hymen ades o Hymenaee! Peliaco quondam prognatae uertice pinus Dicuntur liquidas Neptuni nasse per undas Phasidos ad fluctus et fines Aeetaeos, Cum lecti iuuenes, Argiuae robora pubis, Auratam optantes Colchis auertere pellem Ausi sunt uada salsa cita decurrere puppi, Caerula uerrentes abiegnis aequora palmis. Diua quibus retinens in summis urbibus arces Ipsa leui fecit uolitantem flamine currum, Pinea coniungens inflexae texta carinae. Illa rudem cursu prima imbuit Amphitriten. Quae simul ac rostro uentosum proscidit aequor, Tortaque remigio spumis incanduit unda, Emersere freti candenti e gurgite uultus Aequoreae monstrum Nereides admirantes. Hac, illa atque alia uiderunt luce marinas Mortales oculis nudato corpore Nymphas Nutricum tenus extantes e gurgite cano. Tum Thetidis Peleus incensus fertur amore, Tum Thetis humanos non despexit hymenaeos, Tum Thetidi pater ipse iugandum Pelea sentit. O nimis optato saeclorum tempore nati Heroes, saluete, deum genus, o bona matrum Vos ego saepe meo, uos carmine compellabo, Teque adeo eximie taedis felicibus aucte, Thessaliae columen, Peleu, cui Iuppiter ipse, Ipse suos diuum genitor concessit amores. Tene Thetis tenuit pulcherrima Nereine? Tene suam Tethys concessit ducere neptem, Oceanusque, mari totum qui amplectitur orbem? Quae simul optatae finito tempore luces Aduenere, domum conuentu tota frequentat Thessalia, oppletur laetanti regia coetu; Dona ferunt prae se, declarant gaudia uultu. Deseritur Scyros, linquunt Pthiotica Tempe Crannonisque domos ac moenia Larisaea, Pharsaliam coeunt, Pharsalia tecta frequentant. Rura colit nemo, mollescunt colla iuuencis, Non humilis curuis purgatur uinea rastris, Non glebam prono conuellit uomere taurus, Non falx attenuat frondatorum arboris umbram, Squalida desertis rubigo infertur aratris. Ipsius at sedes, quacumque opulenta recessit Regia, fulgenti splendent auro atque argento. Candet ebur soliis, collucent pocula mensae, Tota domus gaudet regali splendida gaza. Puluinar uero diuae geniale locatur Sedibus in mediis, Indo quod dente politum Tincta tegit roseo conchyli purpura fuco. Haec uestis priscis hominum uariata figuris Heroum mira uirtutes indicat arte. Namque fluentisono prospectans litore Diae Thesea cedentem celeri cum classe tuetur Indomitos in corde gerens Ariadna furores, Necdum etiam sese quae uisit uisere credit, Vt pote fallaci quae tum primum excita somno Desertam in sola miseram se cernat harena. Immemor at iuuenis fugiens pellit uada remis, Irrita uentosae linquens promissa procellae. Quem procul ex alga maestis Minois ocellis, Saxea ut effigies bacchantis, prospicit, eheu! Prospicit et magnis curarum fluctuat undis, Non flauo retinens subtilem uertice mitram, Non contecta leui nudatum pectus amictu. Non tereti strophio lactentis uincta papillas, Omnia quae toto delapsa e corpore passim Ipsius ante pedes fluctus salis alludebant. Sed neque tum mitrae neque tum fluitantis amictus Illa uicem curans toto ex te pectore, Theseu, Toto animo, tota pendebat perdita mente. A! misera, assiduis quam luctibus externauit Spinosas Erycina serens in pectore curas Illa tempestate, ferox quo tempore Theseus Egressus curuis e litoribus Piraei Attigit iniusti regis Cortynia templa. Nam perhibent olim crudeli peste coactam Androgeoneae poenas exsoluere caedis Electos iuuenes simul et decus innuptarum Cecropiam solitam esse dapem dare Minotauro. Quis angusta malis cum moenia uexarentur, Ipse suum Theseus pro caris corpus Athenis Proicere optauit potius quam talia Cretam Funera Cecropiae nec funera portarentur, Atque ita naue leui nitens ac lenibus auris Magnanimum ad Minoa uenit sedesque superbas. Hunc simul ac cupido conspexit lumine uirgo Regia, quam suauis exspirans castus odores Lectulus in molli complexu matris alebat. Quales Eurotae progignunt numina myrtus Auraue distinctos educit uerna colores, Non prius ex illo flagrantia declinauit Lumina, quam cuncto concepit corpore flammam Funditus atque imis exarsit tota medullis. Heu misere exagitans immiti corde furores, Sancte puer, curis hominum qui gaudia misces, Quaeque regis Golgos quaeque Idalium frondosum, Qualibus incensam iactastis mente puellam Fluctibus in flauo saepe hospite suspirantem! Quantos illa tulit languenti corde timores! Quanto saepe magis fulgore expalluit auri, Cum saeuum cupiens contra contendere monstrum Aut mortem appeteret Theseus aut praemia laudis. Non ingrata tamen frustra munuscula diuis Promittens tacito succepit uota labello. Nam uelut in summo quatientem bracchia Tauro Quercum aut conigeram sudanti cortice pinum Indomitus turbo contorquens flamine robur Eruit (illa procul radicitus exturbata Prona cadit, late quaecumuis obuia frangens), Sic domito saeuum prostrauit corpore Theseus Nequiquam uanis iactantem cornua uentis. Inde pedem sospes multa cum laude reflexit Errabunda regens tenui uestigia filo, Ne labyrintheis e flexibus egredientem Tecti frustraretur inobseruabilis error. Sed quid ego a primo digressus carmine plura Commemorem, ut linquens genitoris filia uultum, Vt consanguineae complexum, ut denique matris Quae misera in gnata deperdita laetabatur, Omnibus his Thesei dulcem praeoptarit amorem, Aut ut uecta rati spumosa a litora Diae Venerit, aut ut eam deuinctam lumina somno Liquerit immemori discedens pectore coniunx? Saepe illam perhibent ardenti corde furentem Clarisonas imo fudisse e pectore uoces, Ac tum praeruptos tristem conscendere montes, Vnde aciem in pelagi uastos pertenderet aestus, Tum tremuli salis aduersas procurrere in undas Mollia nudatae tollentem tegmina surae, Atque haec extremis maestam dixisse querelis, Frigidulos udo singultus ore cientem. "Sicine me patriis auectam, perfide, ab aris, Perfide, deserto liquisti in litore, Theseu? Sicine discedens neglecto numine diuum Immemor a! deuota domum periuria portas? Nullane res potuit crudelis flectere mentis Consilium? tibi nulla fuit clementia praesto; Immite ut nostri uellet miserescere pectus? At non haec quondam blanda promissa dedisti Voce mihi, non haec misere sperare iubebas, Sed conubia laeta, sed optatos hymenaeos; Quae cuncta aerii discerpunt irrita uenti. Nunc iam nulla uiro iuranti femina credat, Nulla uiri speret sermones esse fidelis; Quis dum aliquid cupiens animus praegestit apisci, Nil metuunt iurare, nihil promittere parcunt; Sed simul ac cupidae mentis satiata libido est, Dicta nihil metuere, nihil periuria curant. Certe ego te in medio uersantem turbine leti Eripui, et potius germanum amittere creui, Quam tibi fallaci supremo in tempore deessem; Pro quo dilaceranda feris dabor alitibusque Praeda, neque iniacta tumulabor mortua terra. Quaenam te genuit sola sub rupe leaena, Quod mare conceptum spumantibus expuit undis, Quae Syrtis, quae Scylla rapax, quae uasta Charybdis, Talia qui reddis pro dulci praemia uita? Si tibi non cordi fuerant conubia nostra, Saeua quod horrebas prisci praecepta parentis, At tamen in uestras potuisti ducere sedes, Quae tibi iocundo famularer serua labore, Candida permulcens liquidis uestigia lymphis Purpureaue tuum consternens ueste cubile. Sed quid ego ignaris nequiquam conquerar aureis, Externata malo, quae nullis sensibus auctae Nec missas audire queunt nec reddere uoces? Ille autem prope iam mediis uersatur in undis, Nec quisquam apparet uacua mortalis in alga, Sic nimis insultans extremo tempore saeua Fors etiam nostris inuidit questibus aures. Iuppiter omnipotens, utinam ne tempore primo Gnosia Cecropiae tetigissent litora puppes, Indomito nec dira ferens stipendia tauro Perfidus in Creta religasset nauita funem, Nec malus hic celans dulci crudelia forma Consilia in nostris requiesset sedibus hospes! Nam quo me referam? quali spe perdita nitor? Idaeosne petam montes? a! gurgite lato Discernens ponti truculentum ubi diuidit aequor? An patris auxilium sperem? quemne ipsa reliqui, Respersum iuuenem fraterna caede secuta? Coniugis an fido consoler memet amore? Quine fugit lentos incuruans gurgite remos? Praeterea nullo litus, sola insula, tecto, Nec patet egressus pelagi cingentibus undis; Nulla fugae ratio, nulla spes; omnia muta, Omnia sunt deserta, ostentant omnia letum. Non tamen ante mihi languescent lumina morte, Nec prius a fesso secedent corpore sensus, Quam iustam a diuis exposcam prodita multam, Caelestumque fidem postrema comprecer hora. Quare facta uirum multantes uindice poena, Eumenides, quibus anguino redimita capillo Frons exspirantis praeportat pectoris iras, Huc huc aduentate, meas audite querelas, Quas ego uae! misera extremis proferre medullis Cogor inops, ardens, amenti caeca furore. Quae quoniam uerae nascuntur pectore ab imo, Vos nolite pati nostrum uanescere luctum, Sed quali solam Theseus me mente reliquit, Tali mente, deae, funestet seque suosque." Has postquam maesto profudit pectore uoces, Supplicium saeuis exposcens anxia factis, Annuit inuicto caelestum numine rector. Quo motu tellus atque horrida contremuerunt Aequora concussitque micantia sidera mundus. Ipse autem caeca mentem caligine Theseus Consitus oblito dimisit pectore cuncta Quae mandata prius constanti mente tenebat, Dulcia nec maesto sustollens signa parenti Sospitem Erechtheum se ostendit uisere portum. Namque ferunt olim, classi cum moenia diuae Linquentem gnatum uentis concrederet Aegeus, Talia complexum iuueni mandata dedisse. "Gnate mihi longa iocundior unice uita, Gnate, ego quem in dubios cogor dimittere casus, Reddite in extrema nuper mihi fine senectae, Quandoquidem fortuna mea ac tua feruida uirtus Eripit inuito mihi te, cui languida nondum Lumina sunt gnati cara saturata figura; Non ego te gaudens laetanti pectore mittam, Nec te ferre sinam fortunae signa secundae, Sed primum multas expromam mente querelas, Canitiem terra atque infuso puluere foedans, Inde infecta uago suspendam lintea malo, Nostros ut luctus nostraeque incendia mentis Carbasus obscurata dicet ferrugine Hibera. Quod tibi si sancti concesserit incola Itoni, Quae nostrum genus ac sedes defendere Erechthei Annuit, ut tauri respergas sanguine dextram, Tum uero facito ut memori tibi condita corde Haec uigeant mandata, nec ulla obliteret aetas, Vt, simul ac nostros inuisent lumina colles, Funestam antemnae deponant undique uestem, Candidaque intorti substollant uela rudentes, Quam primum cernens ut laeta gaudia mente Agnoscam, cum te reducem aetas prospera sistet. Haec mandata prius constanti mente tenentem Thesea ceu pulsae uentorum flamine nubes Aerium niuei montis liquere cacumen. At pater, ut summa prospectum ex arce petebat, Anxia in assiduos absumens lumina fletus, Cum primum inflati conspexit lintea ueli, Praecipitem sese scopulorum e uertice iecit, Amissum credens immiti Thesea fato. Sic funesta domus ingressus tecta paterna Morte ferox Theseus qualem Minoidi luctum Obtulerat mente immemori talem ipse recepit. Quae tum prospectans cedentem maesta carinam Multiplices animo uoluebat saucia curas. At parte ex alia florens uolitabat Iacchus Cum thiaso Satyrorum et Nysigenis Silenis, Te quaerens, Ariadna, tuoque incensus amore. Quae tum alacres passim lymphata mente furebant Euhoe bacchantes, euhoe capita inflectentes. Harum pars tecta quatiebant cuspide thyrsos, Pars e diuulso iactabant membra iuuenco, Pars sese tortis serpentibus incingebant, Pars obscura cauis celebrabant orgia cistis, Orgia, quae frustra cupiunt audire profani, Plangebant aliae proceris tympana palmis Aut tereti tenuis tinnitus aere ciebant, Multis raucisonos efflabant cornua bombos Barbaraque horribili stridebat tibia cantu. Talibus amplifice uestis decorata figuris Puluinar complexa suo uelabat amictu. Quae postquam cupide spectando Thessala pubes Expletast, sanctis coepit decedere diuis. Hic, qualis flatu placidum mare matutino Horrificans Zephyrus procliuas incitat undas Aurora exoriente uagi sub limina Solis, Quae tarde primum clementi flamine pulsae Procedunt, leuiterque sonant plangore cachinni, Post uento crescente magis magis increbescunt Purpureaque procul nantes a luce refulgent, Sic tum uestibuli linquentis regia tecta Ad se quisque uago passim pede discedebant. Quorum post abitum princeps e uertice Pelei Aduenit Chiron portans siluestria dona; Nam quoscumque ferunt campi, quos Thessala magnis Montibus ora creat, quos propter fluminis undas Aura parit flores tepidi fecunda Fauoni, Hos indistinctis plexos tulit ipse corollis, Quo permulsa domus iocundo risit odore. Confestim Penios adest, uiridantia Tempe, Tempe, quae siluae cingunt super impendentes, Naiasin linquens doris celebranda choreis, Non uacuos: namque ille tulit radicitus altas Fagos ac recto proceras stipite laurus, Non sine nutanti platano lentaque sorore Flammati Phaethontis et aeria cupressu. Haec circum sedes late contexta locauit, Vestibulum ut molli uelatum fronde uireret. Post hunc consequitur sollerti corde Prometheus, Extenuata gerens ueteris uestigia poenae, Quam quondam silici restrictus membra catena Persoluit pendens e uerticibus praeruptis. Inde pater diuum sancta cum coniuge natisque Aduenit, caelo te solum, Phoebe, relinquens Vnigenamque simul cultricem montibus Idri: Pelea nam tecum pariter soror aspernata est Nec Thetidis taedas uoluit celebrare iugalis. Qui postquam niueis flexerunt sedibus artus, Large multiplici constructae sunt dape mensae, Cum interea infirmo quatientes corpora motu Veridicos Parcae coeperunt edere cantus. His corpus tremulum complectens undique uestis Candida purpurea talos incinxerat ora, At roseo niueae residebant uertice uittae, Aeternumque manus carpebant rite laborem. Laeua colum molli lana retinebat amictum, Dextera tum leuiter deducens fila supinis Formabat digitis, tum prono in pollice torquens Libratum tereti uersabat turbine fusum, Atque ita decerpens aequabat semper opus dens, Laneaque aridulis haerebant morsa labellis, Quae prius in leui fuerant extantia filo; Ante pedes autem candentis mollia lanae Vellera uirgati custodibant calathisci. Haec tum clarisona pellentes uellera uoce Talia diuino fuderunt carmine fata, Carmine, perfidiae quod post nulla arguet aetas. O decus eximium magnis uirtutibus augens, Emathiae tutamen opis, clarissime nato, Accipe, quod laeta tibi pandunt luce sorores, Veridicum oraclum. Sed uos, quae fata sequuntur, Currite ducentes subtegmina, currite, fusi. Adueniet tibi iam portans optata maritis Hesperus, adueniet fausto cum sidere coniunx, Quae tibi flexanimo mentem perfundat amore Languidulosque paret tecum coniungere somnos Leuia substernens robusto bracchia collo. Currite ducentes subtegmina, currite, fusi. Nulla domus umquam tales contexit amores, Nullus amor tali coniunxit foedere amantes, Qualis adest Thetidi, qualis concordia Peleo. Currite ducentes subtegmina, currite, fusi. Nascetur uobis expers terroris Achilles, Hostibus haud tergo, sed forti pectore notus, Qui persaepe uago uictor certamine cursus Flammea praeuertet celeris uestigia ceruae. Currite ducentes subtegmina, currite, fusi. Non illi quisquam bello se conferet heros. Cum Phrygiae Teucro manabunt sanguine terrae, Troicaque obsidens longinquo moenia bello Periuri Pelopis uastabit tertius heres. Currite ducentes subtegmina, currite, fusi. Illius egregias uirtutes claraque facta Saepe fatebuntur gnatorum in funere matres, Cum in cinerem canos soluent a uertice crines Putridaque infirmis uariabunt pectora palmis. Currite ducentes subtegmina, currite, fusi. Namque uelut densas praecerpens messor aristas Sole sub ardenti flauentia demetit arua, Troiugenum infesto prosternet corpora ferro. Currite ducentes subtegmina, currite, fusi. Testis erit magnis uirtutibus unda Scamandri, Quae passim rapido diffunditur Hellesponto, Cuius iter caesis angustans corporum aceruis Alta tepefaciet permixta flumina caede. Currite ducentes subtegmina, currite, fusi. Denique testis erit morti quoque reddita praeda, Cum teres excelso coaceruatum aggere bustum Excipiet niueos percussae uirginis artus. Currite ducentes subtegmina, currite, fusi. Nam simul ac fessis dederit fors copiam Achiuis Vrbis Dardaniae Neptunia soluere uincla, Alta Polyxenia madefient caede sepulcra, Quae, uelut ancipiti succumbens uictima ferro, Proiciet truncum summisso poplite corpus. Currite ducentes subtegmina, currite, fusi. Quare agite, optatos, animi coniungite amores. Accipiat coniunx felici foedere diuam, Dedatur cupido iam dudum nupta marito. Currite ducentes subtegmina, currite, fusi. Non illam nutrix orienti luce reuisens Hesterno collum poterit circumdare filo; Anxia nec mater discordis maesta puellae Secubitu caros mittet sperare nepotes. Currite ducentes subtegmina, currite, fusi. Talia praefantes quondam felicia Pelei Carmina diuino cecinere e pectore Parcae. Praesentes namque ante domos inuisere castas Heroum et sese mortali ostendere coetu Caelicolae nondum spreta pietate solebant. Saepe pater diuum templo in fulgente reuisens, Annua cum festis uenissent sacra diebus, Conspexit terra centum procumbere tauros. Saepe uagus Liber Parnasi uertice summo Thyiadas effusis euantis crinibus egit, Cum Delphi tota certatim ex urbe ruentes Acciperent laeti diuum fumantibus aris. Saepe in letifero belli certamine Mauors Aut rapidi Tritonis era aut Rhamnusia uirgo Armatas hominumst praesens hortata cateruas. Sed postquam tellus scelere est imbuta nefando, Iustitiamque omnes cupida de mente fugarunt, Perfudere manus fraterno sanguine fratres, Destitit exstinctos natus lugere parentes, Optauit genitor primaeui funera nati, Liber ut innuptae poteretur flore nouercae, Ignaro mater substernens se impia nato Impia non uerita est diuos scelerare penates; Omnia fanda nefanda malo permixta furore Iustificam nobis mentem auertere deorum. Quare nec talis dignantur uisere coetus, Nec se contingi patiuntur lumine claro. Etsi me assiduo defectum cura dolore Seuocat a doctis, Ortale, uirginibus, Nec potis est dulcis Musarum expromere fetus Mens animi, tantis fluctuat ipsa malis (Namque mei nuper Lethaeo gurgite fratris Pallidulum manans alluit unda pedem, Troia Rhoeteo quem subter litore tellus Ereptum nostris obterit ex oculis; Alloquar, audiero numquam tua facta loquentem, Numquam ego te, uita frater amabilior, Aspiciam posthac, at certe semper amabo, Semper maesta tua carmina morte tegam, Qualia sub densis ramorum concinit umbris Daulias absumpti fata gemens Itylei), Sed tamen in tantis maeroribus, Ortale, mitto Haec expressa tibi carmina Battiadae, Ne tua dicta uagis nequiquam credita uentis Effluxisse meo forte putes animo, Vt missum sponsi furtiuo munere malum Procurrit casto uirginis e gremio, Quod miserae oblitae molli sub ueste locatum, Dum aduentu matris prosilit, excutitur; Atque illud prono praeceps agitur decursu, Huic manat tristi conscius ore rubor. Omnia qui magni dispexit lumina mundi, Qui stellarum ortus comperit atque obitus Flammeus ut rapidi solis nitor obscuretur, Vt cedant certis sidera temporibus, Vt Triuiam furtim sub Latmia saxa relegans Dulcis amor gyro deuocet aerio, Idem me ille Conon caelesti in lumine uidit E Beroniceo uertice caesariem Fulgentem clare, quam multis illa dearum Leuia protendens brachia pollicita est, Qua rex tempestate nouo auctus hymenaeo Vastatum finis iuerat Assyrios, Dulcia nocturnae portans uestigia rixae, Quam de uirgineis gesserat exuuiis. Estne nouis nuptis odio Venus? atque parentum Frustrantur falsis gaudia lacrimulis, Vbertim thalami quas intra limina fundunt. Non, ita me diui, uera gemunt, iuerint. Id mea me multis docuit regina querellis Inuisente nouo proelia torua uiro. At tu non orbum luxti deserta cubile, Sed fratris cari flebile discidium Cum penitus maestas exedit cura medullas. Vt tibi tunc toto pectore sollicitae Sensibus ereptis mens excidit! At te ego certe Cognoram a parua uirgine magnanimam. Anne bonum oblita es facinus, cum regium adepta es Coniugium, quod non fortior ausit alis? Sed tum maesta uirum emittens quae uerba locuta es! Iuppiter, ut tristi lumina saepe manu! Quis te mutauit tantus deus? An quod amantes Non longe a caro corpore abesse uolunt? Atque ibi me cunctis pro dulci coniuge diuis Non sine taurino sanguine pollicita es Sei reditum tetulisset. Is haut in tempore longo Captam Asiam Aegypti finibus addiderat. Quis ego pro factis caelesti reddita coetu Pristina uota nouo munere dissoluo. Inuita, o regina, tuo de uertice cessi, Inuita; adiuro teque tuumque caput, Digna ferat quod si quis inaniter adiurarit; Sed qui se ferro postulet esse parem? Ille quoque euersus mons est, quem maximum in oris Progenies Thiae clara superuehitur, Cum Medi peperere nouum mare, cumque iuuentus Per medium classi barbara nauit Athon. Quid facient crines, cum ferro talia cedant? Iuppiter, ut Chalybon omne genus pereat, Et qui principio sub terra quaerere uenas Institit ac ferri fingere duritiem! Abiunctae paulo ante comae mea fata sorores Lugebant, cum se Memnonis Aethiopis Vnigena impellens nutantibus aera pennis Obtulit Arsinoes Locricus ales equos, Isque per aetherias me tollens auolat umbras Et Veneris casto collocat in gremio. Ipsa suum Zephyritis eo famulum legarat Graiia Canopitis incola litoribus. Hic dii uario ne solum in lumine caeli Ex Ariadneis aurea temporibus Fixa corona foret, sed nos quoque fulgeremus Deuotae flaui uerticis exuuiae, Vuidulam a fluctu cedentem ad templa deum me Sidus in antiquis diua nouum posuit; Virginis et saeui contingens namque Leonis Lumina, Callisto iuncta Lycaoniae, Vertor in occasum, tardum dux ante Booten, Qui uix sero alto mergitur Oceano. Sed quamquam me nocte premunt uestigia diuum, Lux autem canae Tethyi restituit (Pace tua fari hic liceat, Rhamnusia uirgo; Namque ego non ullo uera timore tegam, Nec si me infestis discerpent sidera dictis, Condita quin uere pectoris euoluo), Non his tam laetor rebus quam me afore, semper Afore me a dominae uertice discrucior, Quicum ego, dum uirgo quondam fuit, omnibus expers Vnguentis nuptae, uilia multa bibi. Nunc uos, optato quas iunxit lumine taeda, Non prius unanimis corpora coniugibus Tradite nudantes reiecta ueste papillas Quam iucunda mihi munera libet onyx, Vester onyx, casto colitis quae iura cubili. Sed quae se impuro dedit adulterio, Illius a! mala dona leuis bibat irrita puluis; Namque ego ab indignis praemia nulla peto. Sed magis, o nuptae, semper concordia uestras Semper Amor sedes incolat assiduus. Tu uero, regina, tuens cum sidera diuam Placabis festis luminibus Venerem, Sanguinis expertem non siris esse tuam me, Sed potius largis effice muneribus (Sidera cur iterem?) iterum coma regia fiam, Proximus Hydrochoi fulgeret Oarion! O dulci iucunda uiro, iucunda parenti, Salue, teque bona Iuppiter auctet ope, Ianua, quam Balbo dicunt seruisse benigne Olim, cum sedes ipse senex tenuit, Quamque ferunt rursus nato seruisse maligne, Postquam es porrecto facta marita sene. Dic agedum nobis, quare mutata feraris In dominum ueterem deseruisse fidem. Non (ita Caecilio placeam, cui tradita nunc sum) Culpa mea est, quamquam dicitur esse mea, Nec peccatum a me quisquam pote dicere quicquam; Verum istis populis ianua quidque facit, Qui, quacumque aliquid reperitur non bene factum, Ad me omnes clamant: "Ianua, culpa tua est". Non istuc satis est uno te dicere uerbo, Sed facere ut quiuis sentiat et uideat. Qui possum? Nemo quaerit nec scire laborat. Nos uolumus; nobis dicere ne dubita. Primum igitur, uirgo quod fertur tradita nobis, Falsum est. Non illam uir prior attigerit, Languidior tenera cui pendens sicula beta Numquam se mediam sustulit ad tunicam; Sed pater illius gnati uiolasse cubile Dicitur et miseram conscelerasse domum, Siue quod impia mens caeco flagrabat amore, Seu quod iners sterili semine natus erat Et quaerendus is unde foret neruosius illud Quod posset zonam soluere uirgineam. Egregium narras mira pietate parentem, Qui ipse sui gnati minxerit in gremium. Atqui non solum hoc dicit se cognitum habere Brixia, Chinea sub positum specula, Flauus qua molli percurrit flumine Mella, Brixia Veronae mater amata meae, Sed de Postumio et Corneli narrat amore, Cum quibus illa malum fecit adulterium. Dixerit hic aliquis: "Quid tu istaec, ianua, nosti, Cui numquam domini limine abesse licet, Nec populum auscultare, sed heic suffixa tigillo Tantum operire soles aut aperire domum?". "Saepe illam audiui furtiua uoce loquentem Solam cum ancillis haec sua flagitia, Nomine dicentem quos diximus, ut pote quae mi Speret nec linguam esse nec auriculam. Praeterea addebat quendam, quem dicere nolo Nomine, ne tollat rubra supercilia. Longus homo est, magnas cui lites intulit olim Falsum mendaci uentre puerperium." Quod mihi fortuna casuque oppressus acerbo Conscriptum hoc lacrimis mittis epistolium, Naufragum ut eiectum spumantibus aequoris undis Subleuem et a mortis limine restituam, Quem neque sancta Venus molli requiescere somno Desertum in lecto caelibe perpetitur, Nec ueterum dulci scriptorum carmine Musae Oblectant, cum mens anxia peruigilat, Id gratum est mihi, me quoniam tibi dicis amicum, Muneraque et Musarum hinc petis et Veneris. Sed tibi ne mea sint ignota incommoda, Manli, Neu me odisse putes hospitis officium, Accipe, quis merser fortunae fluctibus ipse, Ne amplius a misero dona beata petas. Tempore quo primum uestis mihi tradita pura est, Iucundum cum aetas florida uer ageret, Multa satis lusi; non est dea nescia nostri, Quae dulcem curis miscet amaritiem; Sed totum hoc studium luctu fraterna mihi mors Abstulit. O misero frater adempte mihi, Tu mea tu moriens fregisti commoda, frater, Tecum una tota est nostra sepulta domus, Omnia tecum una perierunt gaudia nostra, Quae tuus in uita dulcis alebat amor. Cuius ego interitu tota de mente fugaui Haec studia atque omnes delicias animi. Quare, quod scribis: "Veronae turpe, Catulle, Esse, quod hic quisquis de meliore nota Frigida deserto tepefaxit membra cubili", Id, Manli, non est turpe, magis miserum est. Ignosces igitur, si, quae mihi luctus ademit, Haec tibi non tribuo munera, cum nequeo. Nam, quod scriptorum non magna est copia apud me, Hoc fit, quod Romae uiuimus; illa domus, Illa mihi sedes, illic mea carpitur aetas; Huc una ex multis capsula me sequitur. Quod cum ita sit, nolim statuas nos mente maligna Id facere aut animo non satis ingenuo, Quod tibi non utriusque petenti copia posta est; Vltro ego deferrem, copia si qua foret. Non possum reticere, deae, qua me Allius in re Iuuerit aut quantis iuuerit officiis, Ne fugiens saeclis obliuiscentibus aetas Illius hoc caeca nocte tegat studium; Sed dicam uobis, uos porro dicite multis Milibus et facite haec carta loquatur anus, Notescatque magis mortuus atque magis, Nec tenuem texens sublimis aranea telam In deserto Alli nomine opus faciat. Nam, mihi quam dederit duplex Amathusia curam, Scitis, et in quo me torruerit genere, Cum tantum arderem quantum Trinacria rupes Lymphaque in Oetaeis Malia Thermopylis, Maesta neque assiduo tabescere lumina fletu Cessarent tristique imbre madere genae. Qualis in aerii perlucens uertice montis Riuus muscoso prosilit e lapide, Qui cum de prona praeceps est ualle uolutus, Per medium densi transit iter populi, Dulce uiatori lasso in sudore leuamen, Cum grauis exustos aestus hiulcat agros, Hic, uelut in nigro iactatis turbine nautis Lenius aspirans aura secunda uenit Iam prece Pollucis, iam Castoris implorata, Tale fuit nobis Allius auxilium. Is clausum lato patefecit limite campum, Isque domum nobis isque dedit dominam Ad quam communes exerceremus amores. Quo mea se molli candida diua pede Intulit et trito fulgentem in limine plantam Innixa arguta constituit solea, Coniugis ut quondam flagrans aduenit amore Protesilaeam Laodamia domum Inceptam frustra, nondum cum sanguine sacro Hostia caelestis pacificasset eros. Nil mihi tam ualde placeat, Rhamnusia uirgo, Quod temere inuitis suscipiatur eris! Quam ieiuna pium desideret ara cruorem, Docta est amisso Laodamia uiro, Coniugis ante coacta noui dimittere collum, Quam ueniens una atque altera rursus hiems Noctibus in longis auidum saturasset amorem, Posset ut abrupto uiuere coniugio, Quod scibant Parcae non longo tempore abisse, Si miles muros isset ad Iliacos. Nam tum Helenae raptu primores Argiuorum Coeperat ad sese Troia ciere uiros, Troia (nefas!) commune sepulcrum Asiae Europaeque, Troia uirum et uirtutum omnium acerba cinis Quaene etiam nostro letum miserabile fratri Attulit. Ei misero frater adempte mihi! Ei misero fratri iucundum lumen ademptum! Tecum una tota est nostra sepulta domus, Omnia tecum una perierunt gaudia nostra, Quae tuus in uita dulcis alebat amor. Quem nunc tam longe non inter nota sepulcra Nec prope cognatos compositum cineris, Sed Troia obscena, Troia infelice sepultum Detinet extremo terra aliena solo. Ad quam tum properans fertur simul undique pubes Graeca penetralis deseruisse focos, Ne Paris abducta gauisus libera moecha Otia pacato degeret in thalamo. Quo tibi tum casu, pulcerrima Laodamia, Ereptum est uita dulcius atque anima Coniugium: tanto te absorbens uertice amoris Aestus in abruptum detulerat barathrum, Quale ferunt Grai Pheneum prope Cylleneum Siccare emulsa pingue palude solum, Quod quondam caesis montis fodisse medullis Audit falsiparens Amphitryoniades, Tempore quo certa Stymphalia monstra sagitta Perculit imperio deterioris eri, Pluribus ut caeli tereretur ianua diuis, Hebe nec longa uirginitate foret. Sed tuus altus amor barathro fuit altior illo, Qui tamen indomitam ferre iugum docuit; Nam nec tam carum confecto aetate parenti Vna caput seri nata nepotis alit, Qui, cum diuitiis uix tandem inuentus auitis Nomen testatas intulit in tabulas, Impia derisi gentilis gaudia tollens Suscitat a cano uulturium capiti; Nec tantum niueo gauisa est ulla columbo Compar, quae multo dicitur improbius Oscula mordenti semper decerpere rostro Quam quae praecipue multiuola est mulier; Sed tu horum magnos uicisti sola furores, Vt semel es flauo conciliata uiro. Aut nihil aut paulo cui tum concedere digna Lux mea se nostrum contulit in gremium, Quam circumcursans hinc illinc saepe Cupido Fulgebat crocina candidus in tunica. Quae tamen etsi uno non est contenta Catullo, Rara uerecundae furta feremus erae, Ne nimium simus stultorum more molesti. Saepe etiam Iuno, maxima caelicolum, Coniugis in culpa flagrantem cohibuit iram, Noscens omniuoli plurima furta Iouis. Atqui nec diuis homines componere aequum est. Ingratum tremuli tolle parentis onus, Nec tamen illa mihi dextra deducta paterna Fragrantem Assyrio uenit odore domum, Sed furtiua dedit mira munuscula nocte, Ipsius ex ipso dempta uiri gremio. Quare illud satis est, si nobis is datur unis Quem lapide illa dies candidiore notat. Hoc tibi, quod potui, confectum carmine munus Pro multis, Alli, redditur officiis, Ne uestrum scabra tangat rubigine nomen Haec atque illa dies atque alia atque alia. Huc addent diui quam plurima, quae Themis olim Antiquis solita est munera ferre piis; Sitis felices et tu simul et mea uita Et domus ipsa in qua lusimus et domina, Et qui principio nobis terram dedit auspex, A quo sunt primo omnia nata bona, Et longe ante omnes mihi quae me carior ipso est, Lux mea, qua uiua uiuere dulce mihi est. Noli admirari quare tibi femina nulla, Rufe, uelit tenerum supposuisse femur, Non si illam rarae labefactes munere uestis Aut perluciduli deliciis lapidis. Laedit te quaedam mala fabula, qua tibi fertur Valle sub alarum trux habitare caper. Hunc metuunt omnes. Neque mirum: nam mala ualde est Bestia, nec quicum bella puella cubet. Quare aut crudelem nasorum interfice pestem, Aut admirari desine cur fugiunt. Nulli se dicit mulier mea nubere malle Quam mihi, non si se Iuppiter ipse petat. Dicit; sed mulier cupido quod dicit amanti In uento et rapida scribere oportet aqua. Si quoi iure bono sacer alarum obstitit hircus, Aut si quem merito tarda podagra secat, Aemulus iste tuus, qui uestrum exercet amorem, Mirifice est a te nactus utrumque malum. Nam quotiens futuit, totiens ulciscitur ambos: Illam affligit odore, ipse perit podagra. Dicebas quondam solum te nosse Catullum, Lesbia, nec prae me uelle tenere Iouem. Dilexi tum te non tantum ut uulgus amicam, Sed pater ut gnatos diligit et generos. Nunc te cognoui; quare etsi impensius uror, Multo mi tamen es uilior et leuior. "Qui potis est?" inquis. Quod amantem iniuria talis Cogit amare magis, sed bene uelle minus. Desine de quoquam quicquam bene uelle mereri Aut aliquem fieri posse putare pium. Omnia sunt ingrata. Nihil fecisse benigne; Immo etiam taedet, taedet obestque magis, Vt mihi, quem nemo grauius nec acerbius urget Quam modo qui me unum atque unicum amicum habuit. Gellius audierat patruum obiurgare solere, Si quis delicias diceret aut faceret. Hoc ne ipsi accideret, patrui perdepsuit ipsam Vxorem et patruum reddidit Arpocratem. Quod uoluit fecit: nam, quamuis irrumet ipsum Nunc patruum, uerbum non faciet patruus. Huc est mens deducta tua, mea Lesbia, culpa, Atque ita se officio perdidit ipsa suo, Vt iam nec bene uelle queat tibi, si optuma fias, Nec desistere amare, omnia si facias. Si qua recordanti benefacta priora uoluptas Est homini, cum se cogitat esse pium, Nec sanctam uiolasse fidem, nec foedere nullo Diuum ad fallendos numine abusum homines, Multa parata manent in longa aetate, Catulle, Ex hoc ingrato gaudia amore tibi. Nam quaecumque homines bene cuiquam aut dicere possunt Aut facere, haec a te dictaque factaque sunt: Omnia quae ingratae perierunt credita menti. Quare cur te iam amplius excrucies? Quin tu animo offirmas atque istinc teque reducis Et deis inuitis desinis esse miser? Difficile est longum subito deponere amorem; Difficile est, uerum hoc qua lubet efficias. Vna salus haec est, hoc est tibi peruincendum; Hoc facias, siue id non pote siue pote. O di, si uestrum est misereri, aut si quibus umquam Extremam iam ipsa in morte tulistis opem, Me miserum aspicite et, si uitam puriter egi, Eripite hanc pestem perniciemque mihi, Quae mihi surrepens imos ut torpor in artus Expulit ex omni pectore laetitias. Non iam illud quaero, contra me ut diligat illa, Aut (quod non potis est) esse pudica uelit; Ipse ualere opto et taetrum hunc deponere morbum. O di, reddite mi hoc pro pietate mea. Rufe, mihi frustra ac nequiquam credite amice (Frustra? immo magno cum pretio atque malo), Sicine surrepsti mi, atque intestina perurens Sic misero eripuisti omnia nostra bona? Eripuisti, heu heu nostrae crudele uenenum Vitae, heu heu nostrae pestis amicitiae. Gallus habet fratres, quorum est lepidissima coniunx Alterius, lepidus filius alterius. Gallus homo est bellus; nam dulces iungit amores, Cum puero ut bello bella puella cubet. Gallus homo est stultus nec se uidet esse maritum, Qui patruus patrui monstret adulterium. Sed nunc id doleo, quod purae pura puellae Sauia comminxit spurca saliua tua. Verum id non impune feres; nam te omnia saecla Noscent et qui sis fama loquetur anus. Lesbius est pulcer; quid ni? quem Lesbia malit Quam te cum tota gente, Catulle, tua. Sed tamen hic pulcer uendat cum gente Catullum, Si tria notorum sauia reppererit. Quid dicam, Gelli, quare rosea ista labella Hiberna fiant candidiora niue, Mane domo cum exis et cum te octaua quiete E molli longo suscitat hora die? "Nescio quid certe est." An uere fama susurrat Grandia te medii tenta uorare uiri? Sic certe est: clamant Victoris rupta miselli Ilia et emulso labra notata sero. Nemone in tanto potuit populo esse, Iuuenti, Bellus homo, quem tu diligere inciperes, Praeterquam iste tuus moribunda ab sede Pisauri Hospes inaurata pallidior statua, Qui tibi nunc cordi est, quem tu praeponere nobis Audes et nescis quid facinus facias? Quinti, si tibi uis oculos debere Catullum Aut aliud, si quid carius est oculis, Eripere ei noli multo quod carius illi Est oculis, seu quid carius est oculis. Lesbia mi praesente uiro mala plurima dicit; Haec illi fatuo maxima laetitia est. Mule, nihil sentis! Si nostri oblita taceret, Sana esset; nunc quod gannit et obloquitur, Non solum meminit, sed, quae multo acrior est res, Irata est; hoc est, uritur et loquitur. Chommoda dicebat, si quando commoda uellet Dicere, et insidias Arrius hinsidias, Et tum mirifice sperabat se esse locutum, Cum quantum poterat dixerat hinsidias. Credo, sic mater, sic liber auunculus eius, Sic maternus auus dixerat atque auia. Hoc misso in Syriam requierant omnibus aures; Audibant eadem haec leniter et leuiter, Nec sibi postilla metuebant talia uerba, Cum subito affertur nuntius horribilis, Ionios fluctus, postquam illuc Arrius isset, Iam non Ionios esse, sed Hionios. Odi et amo. Quare id faciam, fortasse requiris. Nescio, sed fieri sentio et excrucior. Quintia formosa est multis, mihi candida, longa, Recta est. Haec ego sic singula confiteor, Totum illud "formosa" nego: nam nulla uenustas, Nulla in tam magno est corpore mica salis. Lesbia formosast, quae cum pulcerrima tota est, Tum omnibus una omnis subripuit ueneres. Nulla potest mulier tantum se dicere amatam Vere, quantum a me Lesbia amata mea est. Nulla fides ullo fuit umquam foedere tanta Quanta in amore tuo ex parte reperta mea est. Quid facit is, Gelli, qui cum matre atque sorore Prurit et abiectis peruigilat tunicis? Quid facit is patruum qui non sinit esse maritum? Ecquid scis quantum suscipiat sceleris? Suscipit, o Gelli, quantum non ultima Tethys Nec genitor Nympharum abluit Oceanus; Nam nihil est quicquam sceleris quo prodeat ultra, Non si demisso se ipse uoret capite. Gellius est tenuis. "quid ni?" cui tam bona mater Tamque ualens uiuat tamque uenusta soror, Tamque bonus patruus, tamque omnia plena puellis Cognatis, quare is desinat esse macer? Qui ut nihil attingat nisi quod fas tangere non est, Quantumuis quare fit macer inuenies. Nascatur magus ex Gelli matrisque nefando Coniugio et discat Persicum haruspicium; Nam magus ex matre et gnato gignatur oportet, Si uera est Persarum impia relligio, Gnatus ut accepto ueneretur carmine diuos, Omentum in flamma pingue liquefaciens. Non ideo, Gelli, sperabam te mihi fidum In misero hoc nostro, hoc perdito amore fore, Quod te cognossem bene constantemue putarem Aut posse a turpi mentem inhibere probro, Sed neque quod matrem nec germanam esse uidebam Hanc tibi, cuius me magnus edebat amor, Et quamuis tecum multo coniungerer usu, Non satis id causae credideram esse tibi. Tu satis id duxti: tantum tibi gaudium in omni Culpa est, in quacumque est aliquid sceleris. Lesbia mi dicit semper male nec tacet umquam De me; Lesbia me dispeream nisi amat. "Quo signo?" Quia sunt totidem mea; deprecor illam Assidue, uerum dispeream nisi amo! Nil nimium studeo, Caesar, tibi uelle placere, Nec scire utrum sis albus an ater homo. Mentula moechatur. "Moechatur mentula?" Certe Hoc est quod dicunt, ipsa olera olla legit. Zmyrna mei Cinnae nonam post denique messem Quam coepta est nonamque edita post hiemem, Milia cum interea quingenta Hortensius uno Zmyrna cauas Satrachi penitus mittetur ad undas, Zmyrnam cana diu saecula peruoluent. At Volusi Annales Paduam morientur ad ipsam Et laxas scombris saepe dabunt tunicas. Parua mei mihi sint cordi monumenta sodalis, At populus tumido gaudeat Antimacho. Si quicquam mutis gratum acceptumue sepulcris Accidere a nostro, Calue, dolore potest (Quo desiderio ueteres renouamus amores Atque olim missas flemus amicitias), Certe non tanto mors immatura dolorist Quintiliae, quantum gaudet amore tuo. Non, ita me di ament, quicquam referre putaui, Vtrum os an culum olfacerem Aemilio. Nilo mundius hoc, nihiloque immundius illud, Verum etiam culus mundior et melior; Nam sine dentibus hic. Dentis os sesquipedalis, Gingiuas uero ploxeni habet ueteris, Praeterea rictum qualem diffissus in aestu Meientis mulae cunnus habere solet. Hic futuit multas et se facit esse uenustum; Et non pistrino traditur atque asino? Quem si qua attingit, non illam posse putemus Aegroti culum lingere carnificis? In te, si in quemquam, dici pote, putide Victi, Id quod uerbosis dicitur et fatuis; Ista cum lingua, si usus ueniat tibi, possis Culos et crepidas lingere carpatinas. Si nos omnino uis omnes perdere, Victi, Hiscas; omnino quod cupis efficies. Surripui tibi, dum ludis, mellite Iuuenti, Sauiolum dulci dulcius ambrosia. Verum id non impune tuli; namque amplius horam Suffixum in summa me memini esse cruce, Dum tibi me purgo nec possum fletibus ullis Tantillum uestrae demere saeuitiae. Nam simul id factum est, multis diluta labella Guttis abstersti omnibus articulis, Ne quicquam nostro contractum ex ore maneret, Tamquam commictae spurca saliua lupae. Praeterea infesto miserum me tradere Amori Non cessasti omnique excruciare modo, Vt mi ex ambrosia mutatum iam foret illud Sauiolum tristi tristius elleboro. Quam quoniam poenam misero proponis amori, Numquam iam posthac basia surripiam. Caelius Aufillenum et Quintius Aufillenam Flos Veronensum depereunt iuuenum, Hic fratrem, ille sororem. Hoc est, quod dicitur, illud Fraternum uere dulce sodalicium. Cui faueam potius? Caeli, tibi; nam tua nobis Perspecta ex igni est unica amicitia, Cum uesana meas torreret flamma medullas; Sis felix, Caeli, sis in amore potens. Multas per gentes et multa per aequora uectus Aduenio has miseras, frater, ad inferias, Vt te postremo donarem munere mortis Et mutam nequiquam alloquerer cinerem, Quandoquidem fortuna mihi tete abstulit ipsum, Heu miser indigne frater adempte mihi! Nunc tamen interea haec, prisco quae more parentum Tradita sunt tristi munere ad inferias, Accipe fraterno multum manantia fletu, Atque in perpetuum, frater, aue atque uale! Si quicquam tacito commissum est fido ab amico, Cuius sit penitus nota fides animi, Meque esse inuenies illorum iure sacratum, Corneli, et factum me esse puta Arpocratem. Aut, sodes, mihi redde decem sestertia, Silo, Deinde esto quamuis saeuus et indomitus; Aut, si te nummi delectant, desine, quaeso, Leno esse atque idem saeuus et indomitus. Credis me potuisse meae maledicere uitae, Ambobus mihi quae carior est oculis? Non potui, nec, si possem, tam perdite amarem; Sed tu cum Tappone omnia monstra facis. Mentula conatur Pipleum scandere montem; Musae furcillis praecipitem eiciunt. Cum puero bello praeconem qui uidet esse, Quid credat nisi se uendere discupere? Si quicquam cupido optantique obtigit umquam Insperanti, hoc est gratum animo proprie. Quare hoc est gratum, nobis quoque carius auro, Quod te restituis, Lesbia, mi cupido, Restituis cupido, atque insperanti ipsa refers te Nobis. O lucem candidiore nota! Quis me uno uiuit felicior? aut "Magis hac est Optandum uita" dicere quis poterit? Si, Comini, populi arbitrio tua cana senectus Spurcata impuris moribus intereat, Non equidem dubito quin primum inimica bonorum Lingua exsecta auido sit data uulturio, Effossos oculos uoret atro gutture coruus, Intestina canes; cetera membra lupi. Iucundum, mea uita, mihi proponis amorem Hunc nostrum inter nos perpetuumque fore. Di magni, facite ut uere promittere possit, Atque id sincere dicat et ex animo, Vt liceat nobis tota perducere uita Aeternum hoc sanctae foedus amicitiae. Aufillena, bonae semper laudantur amicae; Accipiunt pretium, quae facere instituunt. Tu quod promisti mihi, quod mentita inimica es, Quod nec das et fers saepe, facis facinus. Aut facere ingenuae est, aut non promisse pudicae, Aufillena, fuit; sed data corripere Fraudando officiis plus quam meretricis auarae, Quae sese toto corpore prostituit. Aufilena, uiro contentam uiuere solo, Nuptarum laus ex laudibus eximiis; Sed cuiuis quamuis potius succumbere par est Quam matrem fratres te parere ex patruo. Multus homo es, Naso, neque tecum multus homost qui Descendit: Naso, multus es et pathicus. Consule Pompeio primum duo, Cinna, solebant Maeciliam; facto consule nunc iterum Manserunt duo, sed creuerunt milia in unum Singula. Fecundum semen adulterio. Firmanus saltus non falso, Mentula, diues Fertur, qui tot res in se habet egregias, Aucupium omne genus, piscis, prata, arua ferasque. Nequiquam: fructus sumptibus exsuperat. Quare concedo sit diues, dum omnia desint; Saltum laudemus, dum modo ipse egeat. Mentula habet instar triginta iugera prati, Quadraginta arui; cetera sunt maria. Cur non diuitiis Croesum superare potis sit, Vno qui in saltu tot bona possideat, Prata, arua, ingentis siluas saltusque paludesque Vsque ad Hyperboreos et mare ad Oceanum? Omnia magna haec sunt, tamen ipsest maximus ultro, Non homo, sed uero mentula magna minax. Saepe tibi studioso animo ueni ante requirens Carmina uti possem mittere Battiadae, Qui te lenirem nobis neu conarere Tela infesta mihi mittere in usque caput, Hunc uideo mihi nunc frustra sumptum esse laborem, Gelli, nec nostras hic ualuisse preces. Contra nos tela ista tua euitamus amictu; Affixus nostris tu dabis supplicium. 